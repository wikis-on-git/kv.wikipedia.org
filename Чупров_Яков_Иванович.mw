{{Персоналия}}
'''Чупров Яков Иванович''' (Биа Ӧгыр; [[1906]]—[[1942]]) — [[коми кыв|коми]] [[Коми гижысьяс анбур серти|гижысь]].

== Олан туй ==
Яков Чупров чужис [[Кардор губерня]]ысь [[Изьва-Печора уезд]]са (ӧні — [[Изьва район]]) [[Букур (Изьва район)|Букур]] грездын [[1906 во]]ся [[3 лӧддза-номъя|лӧддза-номъя тӧлысь 3-ӧд лунӧ]] гӧль кресьтянин семьяын.

Гражданскӧй война дырйи Илля да Вонифатий вокъясыс мунӧмаӧсь Гӧрд гвардияӧ, тышкасьӧмаӧсь еджыдъяслы паныд. Изьва вожын Сӧвет власьт вужъясьӧм бӧрын дас квайт арӧса Яков Чупров лоӧма Букурын медводдза комсомолечӧн: ''Арлыднас Яша вӧлi ми кодь жӧ, но торъялiс аслас тӧдӧмлуннас, том йӧзӧс котыртны кужӧмнас,'' — казьтылӧ И.А. Рочев ёртыс. — ''Сэки жӧ сiйӧ пырӧдчис гижан уджӧ''.

Революцияӧдз Яков велӧдчӧма сӧмын куим во. [[1924]] воын Изьваса райкомсомол мӧдӧдӧма том мортӧс Изьваса медводдза тшупӧда совпартшколаӧ. Сэсся босьтӧма тӧдӧмлун Сыктывдiнса мӧд тшупӧда совпартшколаын, кӧнi дасьтӧмаӧсь партия да комсомол котыръясын уджалысьясӧс. Помалӧм бӧрас Яков Иванович локтӧма аслас районӧ, уджалӧма Йиа саридздорса тундраын, кӧр видзысьяс пӧвстын сӧвмӧдӧма культура.

[[1933]] воын пырӧма да куим во велӧдчӧма В.М. Молотов нима Войвыв крайса вылыс тшупӧда партийнӧй коммунистическӧй видз-му овмӧс школаын. Сэсся уджалӧма КПСС-лöн [[Емдiн район]]са комитетын. Та бӧрын редакторалӧма «Сыктывса ударник» райгазетын.

Поэтлӧн да журналистлӧн уджыс йитчӧ ӧти гӧрӧдӧ. Но тырвыйӧ босьтчыны литератураӧ абу вермӧма. [[1937]] вося гожӧм шӧрсяньыс Биа Ӧгыр НКВД-саяс киын. Воӧн-джынйӧн погона йӧз вӧчӧны ставсӧ, медым поэт ачыс явитiс ассьыс став грексӧ. Но изьватас дольӧма, ме пӧ абу мыжа... [[1938]] воын Яков Иванович мынтӧдчö НКВД-лӧн ёсь гыжъясысь. Во мысти бӧр бергӧдӧны сылысь бур нимсӧ.

Усис [[Айму вӧсна Ыджыд тыш]] дырйи [[Москва]] улын [[1942]] воын: [[косму тӧлысь]]сянь лыддьысьӧ юӧртӧг вошӧмаӧн.

== Гижан удж ==
Биа Ӧгыр — литератураын татшӧм аслыспӧлӧс мича псевдоним бӧрйӧма аслыс Яков Чупров. Сӧвет кадся коми литературалы подув пуктысь [[Нёбдінса Виттор]]лы сьӧлӧм вылас воӧма тайӧ нимыс. [[Войвыв кодзув (журнал)|«Ордым»]] журналлӧн [[1927]] вося коймӧд номерын сiйӧ вылӧ донъялӧ Биа Oгырлысь медводдза кывбурсӧ: ''Сьӧлӧмсянь сиам водзӧ уджавны Биа Ӧгырлы: мед ӧгырыс оз кус, мед сiйӧ разалӧ паськыд Коми муӧд да ӧзтӧ пемыд войтырлысь сьӧлӧмъяссӧ выль биӧн!''

== Небӧг ==
* Чупров Яков Иванович (Биа Ӧгыр). Поэтлӧн да поэт йылысь бӧрйӧм гижӧдъяс / Небӧгсӧ дасьтісны [[Митюшёва Надежда Алексеевна|Н. Митюшёва]], С. Терентьев, Э. Чупрова. — [[Сыктывкар]]: [[Кола (небӧг лэдзанін)|Изд-во «Кола»]], [[2013 во|2013]]. — 144 л.б.

== Ӧшмӧсъяс ==
* [http://history-x.ru/03/23/030.htm Чупров Яков Иванович]
* [[Морозов Сергей Михайлович|''Морозов С.М.'']] Биа Ӧгыр // Морозов С.М. Паметьын и син водзын. — [[Сыктывкар]]: [[Коми небӧг лэдзанін]], [[1976]]. 
* [[Беляев Геннадий Васильевич|''Беляев Г.В.'']] «Кыза мавтӧма», мичаа да шыльыда // [[Коми му (газет)|Коми му]], [[2003]]. [[13 ода-кора|Ода-кора тӧлысь 13-ӧд лун]].
* [[Холопова Диана Григорьевна|''Холопова Д.Г.'']] Биа Ӧгыр // [[Войвыв кодзув (журнал)|Войвыв кодзув]], [[1996]]. — 6 №.

== Ыстӧдъяс ==
<references/>

[[Категория:Персоналия:Коми]]
[[Категория:Персоналия анбурӧд]]
[[Категория:Коми гижысь]]
[[Категория:Сизяб сикт овмӧдчӧмин]]
[[Категория:Айму вӧсна Ыджыд тыш вылӧ усьысьяс]]

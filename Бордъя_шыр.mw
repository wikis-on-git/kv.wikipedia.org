'''Бордъя шыр''' ({{lang-la|Microchiroptera}}; {{lang-ru|летучая мышь}}) – лэбалысь да йöлöн вердысь [[пемöс]].
== Ыджда да рöм ==
Тайö пемöсыс пырö шöрпöлöс ыджда лэбалысь шыръяс лыдö. Вывтырыслöн кузьтаыс овлывлö 6 сантиметрöдз, сьöктаыс – 14 граммöдз. Лэбалан нярыс векни. [[Пель]]ыс паськыд, гöгрöс йыла. Гöныс сук да небыд. Мышку вылыс пемыд, дзирдалан вевъя. Кынöм улыс кольквижлань мунö. 
== Паськалöм ==
Вöр-ва туялысьяслöн висьталöм серти, [[Коми Республика|Коми муын]] казявлöмаöсь кык-ö-куим сикасöс. Но медся бура тöдмалöма «северный кожанок» нима шырöс, кодöс коми йöз шуöны бордъя шырöн, нярбордйöн, няр бордъя шырöн да няркушöн. Комиысь öтдор тайö шыръясыс олöны [[Беларусь]]ын, [[Украина]]лöн войвылын, [[Балтика]] бердса муясын.
== Оласног да сёян ==
Тайö нёньöдысь пемöсыслöн олöм-вылöмыс йитчöма бордъя гут-гагъяслöн да лэбачьяслöн моз сынöдын лэбалöмкöд. Став вывтыр тэчасыс сылöн сетö позянлун дыр кад чöж кутчысьны енэжын: и водз да бöр кокъяскостса няр дыжыс, и кокни лыяса корпаыс, и морöсас кöяыс. Лэбалысь шыръяслöн Му вывса став сикасыс артавсьö 800 гöгöр. Кызвыныс на пиысь пöткöдчöны [[гут-гаг|гут-гагйöн]]. Но эмöсь и сэтшöмъяс, кодъяс юöны сöмын ловъя ловъяслысь [[вир|вирсö]]. 

Лун кежлö нярбордъяс дзебсьöны пу горсъясö, кырта потасъясö, керка вевт увъясö. Эньловъясыс чукöртчывлöны гырысь котыръясö, налöн лыдыс кайлывлö комынöдз. А айясыс коллялöны югыд кадсö öткöн-öткöн. Кынöмпöтсö перйыны нярбордъяс петöны [[Шонді|шондi]] лэччöм бöрын. Лэбалöны найö вöр дорöсъясын, шоч пуяса вöръясын, керка гöгöръясын. Куталöны [[быдмӧг|быдмöгъяслысь]] коръяссö вильöдысь гагъясöс. Татшöм ногöн асьныс пöткöдчöны и вöр-валы пöльза вайöны. Корсюрö нярбордъяс кыпöдчылöны 20-30 метр вылнаöдз. Лэбалiгас тэрыба шенасьöны коккостса бордъяснас, друг чепöсйывлöны водзланьö либö шыбитчывлöны боквыв. Торйöн ёна лэбалöны нярбордъяс [[ода кора тӧлысь]] помын – кор сынöдын петкöдчöны [[малей]]яс ({{lang-ru|майский жук}}) да жунькъялöны пуысь пуö.

Комиын олысь нярбордъяс оз повны кöдзыд поводдяысь, та вöсна [[тӧв]] кежлö оз ланьтöдчыны сёр [[ар|арöдз]]. Кузь тöвся кадсö нярбордъяс садьмывтöг вуджöны асланыс дзебсянiнъясын гожъян местаяссяньыс оз ёна ылын.
== Поздйысьöм ==
Гозйöдчöны шыръясыс [[ар|арнас]], но пытшпиасьöны сöмын [[тулыс|тулыснас]]. [[Лӧддза-номъя тӧлысь]] помын чужтöны кык пиöс, кодъяс водзпöрсö синтöмöсь да гöнтöмöсь. Чужöм бöрас йылöмыс каттьысьöны мамыслöн морöсö да тшапкысьöны нёняс. Тадзи вомсö восьтлытöг найö кутчысьöны лун нёль-ö-витöдз. Сэки мамыс öшалысь пияннас и лэбзьывлö аслыс сёянсö корсьны. Куим [[вежон]] мысти том пияныс асьныс нин заводитöны лэбавны. 
== Рöдвуж кыв вылын ==
[[Коми пермякъяс|Перымса комияс]] лэбалысь шырöс нимтöны ''кушбордйöн'', а [[удмуртъяс]] – ''лобасъ шырöн''.
== Öшмöс ==
* [[Ракин Анатолий Николаевич|Ракин А.Н.]] Лэбалысь шыр // [[Би кинь (журнал)|Би кинь]], [[2011 во|2011]]. – 4 №.

[[Категория:Пемӧсъяс]]

[[be:Кажаны]]
[[be-x-old:Кажаны]]
[[ca:Microquiròpter]]
[[cs:Netopýři]]
[[cv:Çара çерçисен ушкăнĕ]]
[[da:Småflagermus]]
[[de:Fledermäuse]]
[[en:Microbat]]
[[es:Microchiroptera]]
[[fi:Pienlepakot]]
[[fr:Microchiroptera]]
[[frr:Fladermüsen]]
[[gl:Micromorcegos]]
[[hr:Sitnošišmiši]]
[[hu:Kis denevérek]]
[[hy:Չղջիկ]]
[[id:Kampret]]
[[it:Microchiroptera]]
[[ja:ココウモリ]]
[[ka:ღამურა]]
[[kk:Жарқанаттар]]
[[lez:Кьаркьулув]]
[[lt:Mažieji šikšnosparniai]]
[[nl:Microchiroptera]]
[[nn:Småflaggermus]]
[[no:Småflaggermus]]
[[nv:Jaaʼabaní]]
[[oc:Microchiroptera]]
[[pl:Microchiroptera]]
[[pt:Microchiroptera]]
[[rm:Utschè-mezmieur]]
[[ru:Летучие мыши]]
[[sr:Мали љиљци]]
[[stq:Fläddermuuse]]
[[sv:Småfladdermöss]]
[[sw:Popo-wadudu]]
[[tr:Küçük yarasalar]]
[[vep:Öläpakaine]]

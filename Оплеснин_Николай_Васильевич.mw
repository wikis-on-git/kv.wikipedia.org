{{Персоналия}}
'''Оплеснин  Николай Васильевич''' ([[1914]]—[[1942]]) — [[Айму вӧсна Ыджыд тыш]] вылӧ ветлысь, [[Сӧветскӧй Союзса Герой]] ([[1941]])<ref>[http://sun.tsu.ru/mminfo/2020/000462771/1942/1942_001.pdf Указ Президиума Верховного Совета СССР ««О присвоении звания Героя Советского Союза начальствующему составу Красной Армии» от 5 няобря 1942 года] // Ведомости Верховного Совета Союза Советских Социалистических Республик : газета. — 1941. — 5 января (№ 1 (160)). — С. 1.</ref>.

== Олан туй ==
Николай Оплеснин чужис [[Вӧлӧгда губерня]]ысь [[Усть-Сысольск уезд]]са Давйын (ӧні — [[Коми Республика]]ын [[Сыктывдін район]]ысь [[Выльгорт (Сыктывдін район)|Выльгорт сикт овмӧдчӧмин]] улӧ пырысь [[Дав (Сыктывдін район)|Дав]] [[грезд]]) [[1914 во]]ся [[12 ӧшым|ӧшым тӧлысь 12-ӧд лунӧ]].

=== Сыктывкарын велӧдчӧм да уджалӧм ===

Сыктывкарын Республиканскӧй (ӧні Орджоникидзе) улича вывса керкаын колис сылӧн челядь дырйиыс. Зонка быдмис батьтӧгыс, коді усис Медводдза мирӧвӧй тыш кадӧ. Ичӧт дырсянь Николай киськасис ваӧн, писькӧдчис спортӧ. Ветлӧдліс нималана коми серпасалысь Валентин Поляковлӧн живопись серти урокъяс вылӧ, та вӧсна кужис бура серпасасьны.

Николай Оплеснинлӧн воча вокыс Сергей Михайлович Кочев казьтылӧ: «''Коля был для меня примером во всем: занимался лыжным и велосипедным спортом, плаванием, легкой атлетикой. А самое главное – он был справедливым и честным. В его доме меня всегда принимали с радостью, его мама и отчим были хлебосольными и гостеприимными хозяевами. Как и все дети, мы шалили, играли в прятки и догонялки. Он верховодил во всех забавах. У нас даже был свой акробатический номер: мы забирались на плечи друг другу, образуя пирамиду, и старались простоять в таком положении как можно дольше''».<ref>[http://xn--j1aaicbdhfjsg.xn--p1ai/load/19-1-0-483 Молодежная редакция профобразования сайтын Н.В. Оплеснин йылысь]</ref>

Школаын на велӧдчигӧн Николай Оплеснин котыртіс вит морта команда да мӧдӧдчис Сыктывкарсянь [[Кардор]]ӧ сюрс километра кузьта лызь походӧ.

[[1934]] воын сійӧ «вит» вылӧ помаліс Сыктывкарса строительнӧй техникум. Уджаліс инженер-строительӧн Сыктывкарса проект дасьтан котырын. Сылӧн проектъяс серти Сыктывкарын кыпӧдӧма парашутӧн чеччалан вышка да некымын олан керка.

=== Гӧрд Армиаын ===
Армиаӧ Николай Оплеснин мӧдӧдчис [[1936]] воын. [[1936]]—[[1938]] воясӧ сійӧ служитіс Москваын НКВД дивизиаын: красноармееч, ичӧт комсостав дасьтан полкӧвӧй школаса курсант, пулемёт юкӧдса командир, взводса командир. [[1938 во]]сянь — Уджалысь да Кресьтянаяслӧн Гӧрд Армиаын (РККА-ын). Помаліс шӧр командиръяслысь регыдъя курсъяс. Эз ӧтчыдысь восьлав '''Гӧрд изъэрді''' парадъяс дырйи. Бӧрыннас висьтавліс, мый аддзыліс Сталинӧс, Молотовӧс, Берияӧс, Чкаловӧс.

[[1939]]—[[1940]] воясӧ Н.В. Оплеснин — 111-ӧд стрелкӧвӧй дивизиаын пулемёт взводса командир.

[[1937]] воын пуксьӧдісны сылысь ыджыд батьсӧ — Выльгорт вичкоса староста Ефим Петрович Кочевӧс, коді муніс вичко тупкӧмлы паныд. Во мысти сійӧс лыйлісны. Сэк жӧ лыйлісны Николай дядьсӧ (мамлӧн ичӧт чойыслӧн верӧсыс). Нывбабасӧ пуксьӧдісны 8 во кежлӧ, и сійӧ кулі лагерын. Кор Николай Оплеснин воліс гортас шойччыны, сылы вӧзйисны кольччыны уджавны НКВД-лӧн Сыктывкарса юкӧнӧ, но эз лок. Сёрӧнджык Надежда Николаевна гӧтырыслы шуӧма, мый «оз кӧсйы служитны налы, коді виялӧ мыжтӧм йӧзӧс».

=== Айму вӧсна Ыджыд тыш кадӧ ===
[[Айму вӧсна Ыджыд тыш]] пансигӧн Николай вӧлі [[Вӧлӧгда]]са военнӧй лагерын. Приказ воӧм бӧрын [[лӧддза-номъя тӧлысь]]ӧ мӧдӧдчӧ Рытыв-Войвыв фронтӧ, кольӧ том гӧтырсӧ да арӧса Инна нывсӧ.

[[Айму вӧсна Ыджыд тыш]] кадӧ тышкасис Рытыв-Войвыв (Остров да [[Псков]] каръяс улын), Ленинград (Луга кар улын) да Волхов фронтъясын. Вӧлі стрелкӧвӧй полкса штабын разведкаса опицерӧн, 52-ӧд торъя армиалӧн 111-ӧд стрелкӧвӧй дивизиа штабысь оперативнӧй отделса начальниклы отсасьысьӧн, младшӧй лентенантӧн.

[[1941]] вося [[кӧч тӧлысь]]ӧ 111-ӧд дивизиа веськаліс кытшӧ. Медым сэтысь петны, колӧ вӧлі немечкӧд тышкасьӧмӧн воӧдчыны Волхов юӧ да вуджны сійӧс.

Враглӧн ён би улын Оплеснин куимысь вуджавліс Волхов ю [[1941 во]]ся [[кӧч тӧлысь]]ӧ (20, 25 да 29-ӧд лунъясӧ) [[Вылькар обласьт]]ысь Поддор районса Ямно сикт весьтын да лӧсьӧдіс йитӧд Гӧрд Армиалӧн медшӧр вынъяскӧд. Сылӧн ӧтсӧгӧн дивизияыс петіс враглӧн кытшысь, вуджис Волхов ю да ӧтувтчис армиалӧн войскаяскӧд. Тайӧ подвигсьыс [[1941 во]]ся [[27 ӧшым|ӧшым тӧлысь 27-ӧд лунӧ]] Н. Оплеснинлы сетӧма [[Сӧветскӧй Союзса Герой]]лысь почёт ним. Оплеснин лои Волхов фронтын ССССР-са медводдза Геройӧн. [[Ленин орден]] да [[«Зарни Кодзув» медаль|«Зарни Кодзув»]] медаль (511 №) босьтӧм бӧрын [[1942 во]]ся [[урасьӧм тӧлысь]]ӧ сійӧ воліс [[Сыктывкар]]ӧ, аддзысьліс семьяыскӧд, ёртъясыскӧд да бӧр мӧдӧдчис фронтӧ.

Усис тыш дырйи [[1942 во]]ся [[19 рака|рака тӧлысь 19-ӧд лунӧ]] [[Вылькар обласьт|Новгород обласьтса]] Чудово карсянь неылын, кор вӧлі дасьтӧны боевӧй операциа, медым жугӧдны Ленинград гӧгӧрысь блокада. Сэки Оплеснин вӧлі колльӧдӧ дивизиа штабса начальникӧс передӧвӧйын. Найӧ веськалісны артиллериа би улӧ да кулісны. Найӧс гуалісны Чудово кар гӧгӧрса вӧръясын. Айму вӧсна Ыджыд тыш бӧрын Оплеснинӧс гуалісны Чудово карса Шӧр паркын, [[1960]] воын кыпӧдісны геройлы паметник. [[1985]] воын сылысь гусӧ вуджӧдісны усьӧм воинъяслы Мемориалӧ, мый кыпӧдісны тайӧ жӧ карас.

== Наградаяс ==
* [[Сӧветскӧй Союзса Герой]] почёт ним ([[1942|1942.12.27]])
* [[Ленин орден]] ([[1942|1942.12.27]])
* [[«Зарни Кодзув» медаль|«Зарни Кодзув»]] медаль (511 №) ([[1942|1942.12.27]])
 
== Паметь ==
* Н.В. Оплеснинлысь нимсӧ сетӧма Чудово, [[Сыктывкар]], [[Уква]] да [[Сӧснагорт|Сосногорск]] каръясын уличаяслы.
* Герой ним новлӧ [[Выльгорт (Сыктывдін район)|Выльгортса]] шӧр школа.
* Н.В. Оплеснинлы паметник сувтӧдӧма [[Сыктывкар]]ын сы местаын, кӧні коркӧ сулаліс кисьтӧм керка, кӧні овліс тыш вылӧ мунтӧдз Герой.
* [[1965 во]]ся [[9 ода-кора|ода-кора тӧлысь 9-ӧд лунӧ]] [[Уква]]ын Оплеснин улича 14-ӧд №-а керкаын вӧлі ӧшӧдӧма еджыд мраморысь Н.В. Оплеснин чужӧма барельеф. 
* [[Сӧснагорт|Сосногорскын]] Н. Оплеснин улича 14-ӧд №-а керкаын сувтӧдӧма геройлы казьтылана пӧв.
* «Комиавиатранс» компаниа сетіс Н.В. Оплеснинлысь ним L-410 самолётлы<ref>[http://www.komiinform.ru/news/124668/ Самолеты «Комиавиатранса» получили имена героев Великой Отечественной войны из Коми // «Комиинформ» сайт]</ref>.

== Ӧшмӧсъяс ==
* [http://www.warheroes.ru/hero/hero.asp?Hero_id=4548 «Герои страны» проектын Н.В. Оплеснин йылысь]
* [http://xn--j1aaicbdhfjsg.xn--p1ai/load/19-1-0-483 Молодежная редакция профобразования сайтын Н.В. Оплеснин йылысь]
* Коми АССР в годы Великой Отечественной войны. 1941—1945.
* ''Александров А.Н.'' Во имя жизни. — [[Сыктывкар]], [[1966]].
* Республика Коми. Энциклопедия: в 3-х т. — [[Сыктывкар]], [[1999]]. — Т. 2.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Айму вӧсна Ыджыд тыш вылӧ усьысьяс]]
[[Категория:Комиын СССР-са геройяс]]
[[Категория:Сӧветскӧй Союзса геройяс]]

{{Персоналия}}
[[Файл:Obrezkova,Nina.IMG 3099.JPG|300 px|right|thumb|Обрезкова Нина Александровна – коми кывбуралысь]]
'''Обрезкова Нина Александровна''' ([[1965]]) — [[коми кыв|коми]] [[Коми гижысьяс анбур серти|гижысь]].

== Олан туй ==
Нина Обрезкова чужӧма [[1965-ӧд во]]ся [[рака тӧлысь 11-ӧд лун]]ӧ [[Коми Республика|Коми АССР-ын]] [[Удора район]]са [[Кослан]] сиктын. Велӧдчӧма [[Слӧбӧда (Удора район)|Слӧбӧдаса]] 8 класса да [[Кослан]]са шӧр школаясын. [[1982-ӧд во]]сянь велӧдчӧма строкоотливнӧй машинаяслӧн наборщикӧ 29 №-а ПТУ-ын. [[1989-ӧд во]]ын помалӧма [[Сыктывкарса канму университет]]ысь филология факультетса коми юкӧн. Университет помалӧм бӧрын уджалӧма [[Коми наука шӧрин]]са [[Кыв, литература да история институт]]ын кыв юкӧдын лаборантӧн. [[1993-ӧд во]]сянь веськӧдлӧма Фольклор театрлӧн литература юкӧнӧн. [[1998-ӧд во]]ся [[йирым тӧлысь]]сянь вӧлӧма [[Сыктывкарса вӧр институт]]ын пресс-секретарӧн. 

Уджавлӧма корреспондентӧн [[Коми му (газет)|«Коми му»]] газетын да [[Коми гор (радио)|«Коми гор»]] радиоын, [[Арт (журнал)|«Арт»]] журналын литературнӧй редакторӧн. Велӧдлӧма сыктывкарса 38-ӧд школаын [[роч кыв]] да литература, [[Сыктывкарса канму университет]]лӧн фин-йӧгра факультетын коми фольклор да литература кафедраын. Модерируйтӧма Россияса Фин-йӧгра культура шӧринын ЛОГОС литература юкӧн.

== Гижан удж ==
«Ӧткалун» нима медводдза кывбурсӧ йӧзӧдӧма [[1985-ӧд во]]ын [[Войвыв кодзув (журнал)|Войвыв кодзув]] журналын, кӧні сэсся унаысь на петавлісны кывбуръяс да пьесаясыс. Кывбуръясыс петавлісны и мукӧд ӧтувъя сборникын да журналын. 

Прозаа гижӧдъясыс йӧзӧдӧма «Войвыв кодзув» да [[Арт (журнал)|«Арт»]] журналъясын. [[2007-ӧд во]]ын [[Коми Республикаса Драма театр|В. А. Савин нима драма театр]] пуктӧма Н. Обрезковалӧн «Асъя гӧстья» пьеса серти спектакль.

[[2013-ӧд во]]ын Нина Обрезковалӧн петӧа челядьлы медводдза небӧг — «Петук Васьӧ». Сэні висьталӧма Васьӧ нима зонка йылысь, коді ёна радейтліс вильшасьны да дзерӧдны ичӧтджык чой-воксӧ, но петуккӧд паныдасьлӧм бӧрын лоис шаньӧн.

Кывбуръяссӧ вӧлі вуджӧдӧма [[роч кыв|роч]], [[финн кыв|фин]], [[венгер кыв|маддяр]], [[эст кыв|эст]], [[удмурт кыв|удмурт]], мордва, [[англичан кыв|англичан]], [[болгар кыв|болгар]] да мукӧд кыв вылӧ. [[2012-ӧд во]]ын Нина Обрезковалысь уна кывбур вӧлі йӧзӧдӧма [[беларус кыв]] вылын «Лiтаратура i мастацтва» литературнӧй газетын. Вуджӧдіс Татьяна Сивец.<ref>[http://www.finnougoria.ru/news/30801/ Стихи коми поэта Нины Обрезковой — теперь и на белорусском языке // Россияса Фин-йӧгра культура шӧринлӧн сайт (16.01.2013) (рочӧн)]</ref>

[[2015-ӧд во]]ын Нина Обрезкова аслас 50-ӧд чужан лун кежлас йӧзӧдӧма «Коркӧ локтан гортад» кывбур чукӧр. Сэтчӧ пырӧма авторлӧн ӧти коми кывбур, кодӧс вуджӧдӧма 14 кыв вылӧ: [[англия кыв|англия]], [[беларус кыв|беларус]], [[венгер кыв|венгер]], [[вепс кыв|вепс]] (вуджӧдіс [[Абрамов Николай Викторович|Николай Абрамов]]), [[перым коми кыв|перымса коми]], [[вӧгул кыв|манси]] (Светлана Динисламова), [[мари кыв|мари]] (Альбертина Иванова), [[мокша кыв|мокша]], [[эрзя кыв|эрзя]] (Дмитрий Таганов), [[роч кыв|роч]] (Нелли Бибяева), [[удмурт кыв|удмурт]], [[финн кыв|фин]], [[франсуз кыв|прансуз]] (Себастьян Каньоли) да [[эст кыв|эст]] кывъяс вылӧ.<ref>[http://www.finnougoria.ru/news/40438/ Нина Обрезкова выпустила книгу переводов своего стихотворения на 14 языков мира // Фин-йӧгра культура шӧринлӧн сайт]</ref>

Нина Обрезкова ачыс сідзжӧ вуджӧдчӧ. Комиӧдлӧма эст поэтъяс Марие Ундер да Хандо Руннельлысь кывбуръяссӧ, керӧсвывса мари поэтъяс Валери Микор да В. Самойловлысь гижӧдъяссӧ, удмурт кывбурчи Муш Надилысь да Екатерина Макаровалысь, да мукӧдлысь.

Н.А. Обрезкова 2005-ӧд восянь пырӧ [[Коми гижысь котыр|Россияса гижысь котырӧ]].<ref>[http://soyuz-pisateley.komi-nao.ru/persona/obrezkova-nina-aleksandrovna «Коми Республикаса гижысь котырлӧн» сайт]</ref>

== Небӧгъяс ==
* Коркӧ ставыс лоӧ бур. — [[Сыктывкар]], [[2001]].
* Ойдӧмин / Серпасалiсны: В.В. Милюков, Г.Е. Лисецкий. — [[Сыктывкар]]: [[Коми небöг лэдзанiн]], [[2003]]. — 112 л.б. (комиӧн да рочӧн)
* Дзирыд дой. — [[Сыктывкар]], [[2007]].
* Нинпу. — [[Сыктывкар]], [[2007]].
* Петук Васьӧ / Редактор В.И. Трошева; Серпасаліс А.Яркова. — [[Сыктывкар]]: [[Анбур (небӧг лэдзанін|ООО Анбур]], [[2013 во|2013]]. — 16 л.б.
* Коркӧ локтан гортад / Худ. М. Шишкина. — [[Сыктывкар]], [[2015 во|2015]]. (100 экз.)

== Наградаяс ==
* Коми Республикаса Веськӧдлан котырлысь премия босьтысь (мукӧдыскӧд ӧтвылысь) «В. Савин «Наследие» диск лӧсьӧдӧмысь ([[2009-ӧд во|2009]])
* Коми Республикаса Юралысьлӧн Почёта грамота
* Рыцарлӧн Крест Орден ([[Венгрия]], [[2018-ӧд во|2018]])<ref>[http://council.gov.ru/events/news/93059/ Сенатору вручена высокая государственная награда Правительства Венгрии // Рочмуса Федеральнӧй собранньӧлӧн Фежерация сӧвет сайт (2018.06.01 лун; рочӧн)]</ref> — [[маддяр кыв|маддяр]] литература комиӧдӧмысь

== Ӧшмӧсъяс ==
* [http://www.nbrkomi.ru/page/1851/ Коми Республикаса Национальнӧй библиотека]
* [http://www.finnougoria.ru/logos/perevody/2195/22485 Россияса Фин-йӧгра культура шӧринлӧн сайт]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Кослан сикт овмӧдчӧмин]]

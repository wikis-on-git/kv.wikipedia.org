[[Файл:Куломдинса бунт (диорама).jpg|250 px|right|thumb|Кулӧмдінса бунт (диорама) (серпасалысь — Пантелеймон Митюшев)]]

'''Кулӧмдінса бунт''' — [[Кулӧмдін|Кулӧмдін вӧлӧсьтса]] коми кресьтяналӧн [[1842 во|1842]]—[[1843 во|1843]] воясӧ кыпӧдчӧм. Вӧлі лёка пӧдтӧма.

== История ==
Кулӧмдінса бунт йылысь юӧръяс тӧдсаӧсь гижысь да чужан му туялысь [[Кунгин Василий Прокопьевич|Василий Кунгинсянь]]. [[1911 во]]ся очеркын сійӧ гижис, кыдзи артмис тайӧ кыпӧдчӧмыс, видліс тӧдмавны, кутшӧм помкаяс вӧсна кулӧмдінсаяс босьтчисны тышкасьны нартитысьяскӧд.

[[1835 во]]сянь вот перъян кулӧмдінса мӧд участокысь кресьтянин Григорий Анисимович [[Кипрушев]] служитіс бӧрйӧм '''сиктса старостаӧн''' (сэки, кор губерняясын эз на восьтны канму эмбуръяс кузя веськӧдланінъяс, йӧз костын вӧлі шуӧны ''целовальникӧн'' на).

Ас должносьт серти Кипрушев (озыр кресьтянинлӧн пи) вӧлі вот чукӧртӧ. Целовальникӧн на сійӧ ӧктіс Кулӧмдінса обшествоысь 3 сюрс шайт да видзис найӧс. [[Усть-Сысольск]] кытшӧн веськӧдлысьяс кӧть и тӧдісны сьӧм таргайтӧм йылысь, эз шыӧдчыны ёрдӧ. Квайт во мысти, [[1841 во]]ын, кор Кулӧмдін сиктса веськӧдланін лои вӧлӧсьтӧн, вӧлӧсьтса писарӧн босьтчис уджавны Кипрушевлӧн зятьыс — вӧвлӧм салдат Дмитрий Тимофеев [[Русинов]], а сылӧн отсасьысьӧн — кресьтянин Иван Елисеев [[Попов]]. Тайӧ кык морт отсӧгӧн Кипрушев ас водзас пуктіс план, мый серти [[1842 во]] вылӧ рӧскӧд сметаӧ сюйис водзынджык видзӧм 3 сюрс шайт, кодъясӧс быттьӧкӧ кулӧмдінса кресьтяна эз мынтывлыны. Та кындзи вӧліны и мукӧд выль вот. Ставнас Кулӧмдінса обшестволы колӧ вӧлі чукӧртны 17641 шайт: быд 754 ревизскӧй душасянь — 23 шайт 40 урӧн.

[[1836 во]]ын кулӧмдінса 39 морт, кодъяс тӧдмалісны налӧн вот сьӧм видзӧм йылысь, шыӧдчисны ёрдӧ. Туясьӧм нуӧдӧм пыдди Ёрд кутіс корсьны элясьысьясӧс. Мукӧд кресьтянаыс, кодъяс пуктісны элясьӧм улас кырымпассӧ, повзьӧдлӧм бӧрын ассьыныс кырымпассӧ бӧр киритісны. Бӧрынджык элясьӧмсӧ шуисны фальшивӧйӧн. Тайӧ делӧыс кыссис [[1841 во|1841 воӧдз]], кор Кипрушевлӧн уджысь эз аддзыны некутшӧм мыж.

[[1840 во]]ын тайӧ должносьтӧ пуксис Прокопий [[Мамонтов]], код дырйи вотыс нӧшта на содіс. П. Мамонтов вӧлі зэв скӧрӧн: ачыс вӧлі нӧйтӧ кресьтянаӧс, кодъяс эз мынтыны став вотсӧ, а коді эз вермы мынтыны — сійӧс дорисны пу колодаӧн.

[[1841 во]]ся гожӧмын 140 кулӧмдінса кресьтяна пуктісны кырымпасъяссӧ элясьӧм улӧ. Тайӧ элясьӧмсӧ [[Вӧлӧгда]]ӧ нуис [[Носим (Кулӧмдін район)|Носимса]] кресьтянин Герасим [[Сладкоштиев]]. Письмӧсӧ вылысянь вӧлі мӧдӧдӧма [[Усть-Сысольск]]ӧ, кӧні сійӧс эз и видлавны. Та бӧрын кресьтяна гижисны чина войтырлӧн лёкасьӧм вылӧ мӧд письмӧ. Сійӧс сідзжӧ нуис Г. Сладкоштиев канму эмбур кузя министерствоӧ. Мамонтовлӧн лёкалӧм улын унаӧн претензиа лыдсӧ чинтісны.

Та кадӧ вӧвлӧм старшина Кипрушев, писар да староста Мамонтов сёрнитчисны да кресьтяналы [[1842 во]] вылӧ вотъяс кыпӧдісны 19 шайсянь 23-ӧдз. Кор кресьтяна котыр кутісны юасьны, мыйла сиктса власьтъяс содтісны вот, тӧдмалісны, мый 3 сюрс шайт перйӧны торъя реестр серти (сьӧм, кодӧс гусяліс Кипрушев), а нӧшта 700 шайт — вылынджык пукалысь чина войтырлы козинъяс вылӧ. Кресьтяна эз кӧсйысьны мынтыны тайӧ пӧльтӧм сьӧмсӧ, корисны бергӧдны вот, мый мынтылісны [[1835 во]]сянь. Та кындзи найӧ эз кӧсйыны кывзысьны сиктса веськӧдлысьӧс да чукӧртісны кырымпасъяс, медым вӧтлыны Кипрушевсӧ старостаысь.

Та кадсянь кресьтяна восьсӧн кутісны водзсасьны сиктса власьтъяслы паныд. Кулӧмдінсаяс пӧвстын лои водзмӧстчысь морт — велӧдчӧм кресьтянин '''Гавриил Попов'''. Аслас чукӧртчӧмъяс вылын кресьтяна эз кӧсйысьны кывзысьны [[Усть-Сысольск]]са чиновникъяслысь. Письмӧяс гижӧм могысь найӧ корисны Коми муын нималана мортӧс, йӧзӧс дорйысьӧс — [[Шожым (Емдін район)|Шожым сиктса]] '''Дмитрий Балинӧс''', кодӧс ёна пыди пуктісны йӧзыс.

Восьсӧн сиктса власьтъяслы водзсасьӧм кыссис 13 тӧлысь. Гаврил Попов гӧгӧр артмис 8 морта котыр. На дор жӧ вӧліны 200 гӧгӧр кресьтяна, тшӧтш и орчча грездъясысь — [[Носим (Кулӧмдін район)|Носимысь]], [[Дон (Кулӧмдін район)|Донысь]], [[Керчомъя (Кулӧмдін район)|Керчомъяысь]] да [[Немдін (Кулӧмдін район)|Нэмдінысь]]. Кыпӧдчысьяслӧн шӧринӧн лои Гаврил Поповлӧн керкаыс, кодлӧн гӧбӧчас вӧчисны «кутузка». Сэтчӧ йӧртісны  Г. Поповӧс кыйны кӧсйысьясӧс. Гӧбӧч-тюрма бӧрся видзӧдіс кӧзяинлӧн гӧтырыс — Даръя Васильевна.

Быд вежон [[Кулӧмдін]]ӧ волывлісны уездса чина войтыр (А. Попов). Но найӧ кӧсйисны эз кресьтянаӧс кывзыны, а кыйны бунтаръяслысь веськӧдлысьсӧ. Усть-Сысольскса чинаяс бӧрын сиктӧ кыкысь воліс канму эмбур кузя [[Вӧлӧгда губерня]]са палатаӧн управляюшӧй '''Нагель'''. Сылӧн могыс — бунтарӧс кыйны. Нагельӧс асьсӧ неуна эз пуксьӧдны Поповъяслӧн гӧбӧчӧ. Но губерняса чиновник кужис дзебсясьны пывсянын, а сэсся пышйыны сиктсьыс.

Кулӧмдінысь ковмис пышйыны сідзжӧ и ӧти натшальниклӧн отсасьысь Троицкийлы. Сійӧ вӧлі мунӧ нин бӧр дереваннӧй туйті, но сылысь кибиткасӧ суӧдісны Осип Конанович [[Липин]] веськӧдлӧм улын кресьтяна. Найӧ мырддисны сылысь тулуп, юрлӧсъяс, вӧвъяссӧ да тшӧктісны Троицкийлы подӧн мунны [[Дереваннӧй (Кулӧмдін район)|Деревяннӧйӧдз]]. Та дырйи сылы шуисны, мый мырддьӧмторъясыс мунасны вот мынтӧм вылӧ.

Некутшӧм вежсьӧм эз ло и [[Вӧлӧгда губерня|Вӧлӧгдаса губернатор]] '''Волховскийлӧн''' волӧм бӧрын. Сэк кадӧ жӧ сиктын водзӧ сӧвмис асвеськӧдлӧм. Кулӧмдінсаяс бӧрйисны сиктса старшинаӧс, сетісны сылы печать да штемпель, медым мӧдӧдны сар да жандармъяслӧн шеф граф А.Х. Бенкендорф ним вылӧ письмӧяс. Ставнас кулӧмдінсаяс мӧдӧдісны 25 элясьӧм. 

[[1843 во]]ся [[тӧвшӧр тӧлысь]]ӧ кулӧмдінса кыпӧдчӧм йылысь юӧртісны Николай Первӧйлы. Та кадӧ жӧ Вӧлӧгдаса губернатор Волховский шыӧдчис канму эмбур министерствоӧ, медым мӧдӧдісны сиктас 300 салдат. Но сар вӧзйис мӧдӧдны мелі сёрнитысьӧс. Регыдъя кадӧ сэтчӧ ыстісны жандармса полковник '''Витковскийӧс''', коді эз сяммы ӧти кывйӧ воны кресьтянакӧд.

Кулӧмдінӧ воӧм бӧрын Витковский корис, медым кресьтяна кывзысисны водзынджык бӧрйӧм власьтъяслы. Татшӧм тшӧктӧмыс эз кажитчы йӧзыслы. Ассяньыс коми йӧз корисны кыйны да пуксьӧдны сиктса чинаясӧс, кодъяс нем подулавтӧг кыпӧдісны вотъяс. Та бӧрын Витковский лэччис карӧ да юӧртіс [[Москва]]ӧ '''Бенкендорфлы''', мый кыпӧдчӧмсӧ колӧ пӧдтыны армиа отсӧгӧн.

[[1843 во]]ся [[7 рака|рака тӧлысь 7-ӧд лунӧ]] [[Вӧлӧгда]]ысь петіс 200 морта отряд, налӧн вӧлі 4 пушка. [[29 рака|Рака тӧлысь 29-ӧд лунӧ]] найӧ воисны [[Дереваннӧй (Кулӧмдін район)|Дереваннӧйӧдз]]. Водзсасьысь сиктӧ локтісны нёль поп, кодъяс корисны сетны водзмӧстчысьяссӧ да сетчыны власьтъяслы. Мӧд лунас нин олысьясыс лэччисны [[Эжва]] берегӧ паныдавны отрядсӧ. Накӧд воысь губернатор Волховский мӧд лун кежас ставнысӧ корис [[Петыр-Павел вичко (Кулӧмдін)|Петыр-Павел вичкоӧ]] кевмысьны.

Та бӧрын 110 кулӧмдінса кресьтянаӧс, кодъяс отсасисны кыпӧдчӧм дасьтысьяслы, нӧйтісны ньӧръясӧн (вачкӧм лыд эз артавны). Та могысь вӧлі вайӧма 4 додь тыр ньӧр.

Бунтӧн кӧкъямыс веськӧдлысь пышйисны лызьӧн вӧр керкаясӧ. Сы бӧрын, кыдзи налысь рӧдвужсӧ кутісны дзескӧдны, пышйысьяслы ковмис петны вӧрсьыс да сетчыны власьтъяслы. Меддыр дзебсясис Гавриил Попов. Йӧзыс шуӧны, мый сылысь дзебсясянінсӧ индіс винаысь Марк [[Нехорошев]]. Гаврил Поповсӧ кыйисны Вуктылъюысь (сиктсянь 19 км сайын).

Сёысь унджык салдат олісны [[Кулӧмдін]]ын 11 тӧлысь чӧж. Кресьтяналы ковмис вердны найӧс — унаӧн гӧльмисны, вузалісны керкаяссӧ да эновтісны сиктсӧ. Кулӧмдінсаяслы эз позь чукӧртчыны рытпукъяс вылӧ, ветлӧдлыны рыт-войӧ. Салдатъяс жӧ олісны вӧльнӧя да уна лёктор вӧчисны.

== Кывкӧртӧдъяс ==
Кулӧмдінса кресьтяналӧн кыпӧдчӧм вӧлі Коми муын медся уна йӧза. Та йылысь весиг кывсис  Россия империяаса министръясӧдз да Николай I государӧдз. 

== Кулӧмдінса бунт искусствоын да литератураын ==

== Ӧшмӧсъяс ==
* [http://www.gazeta-respublika.ru/article.php/59279 Сивкова А. «Дух народный возмущен...» / 170 лет назад был подавлен Усть-Куломский бунт — крупнейшее крестьянское выступление в Коми крае // «Республика» газет, 2013 во, косму тӧлысь 27-ӧд лун]

== Ыстӧдъяс ==
<references/>

[[Категория:Коми йӧзлӧн история]]
[[Категория:Кулӧмдiн]]
[[Категория:Важвылӧм]]

[[Файл:Surnia-ulula-002.jpg|thumb|300px|Лун сюзь]]
'''Лун сюзь''' ({{lang-la|Surnia ulula}}, {{lang-ru|ястребиная сова}}) — сюсь котырӧ пырысь [[лэбач]]. Коми муын олысь сюзьяс котырын туялысьяс торйӧдӧны дас сикасӧс, на лыдын и лун сюзьӧс. 

== Ыджда да рӧм ==
Тайӧ шӧрпӧлӧс тушаа сюзь: кузьтаыс овлывлӧ 79 сантиметрӧдз, сьӧктаыс — 375 граммӧдз, шеныштӧм бордйыс 81 сантиметр пасьта. Энь лэбачыс кӧть и мыгӧраджык айсьыс, но сьӧктанас жебджык. Мукӧд сюзь серти юрыс тайӧ лэбачыслӧн ичӧтджык и бугыльыс абу сэтшӧм паськыд. Пель дорас сиясыс оз чурвидзны, бӧжыс кузь да тшупӧда. Гӧн рӧмыс лун сюзьлӧн варышлань мунӧ, сы вӧсна и роч йӧз варыш кодь сюзьӧн шуӧны.

Вывтыр улысладорыс лэбачыслӧн еджыд, сьӧд визьяса. Вылысладорыс сьӧдовгӧрд, чужӧм гӧгыльыс еджыд жӧ, а синмыс да нырыс кольквиж. Кок гыжйыс сьӧд рӧма. Тивзӧмыс тшӧтш варышлӧн кодь.

== Паськалӧм ==
Лун сюзь — войвывса тылаборда, олӧ-вылӧ кыдзи [[Европа]]ын да [[Азия]]ын, сідзи и Войвыв [[Америка]]ын. Коми муын медся частӧ паныдасьлывлӧ [[Печора]] ковтысын, [[Эжва]] ю катыдын, Удораса вӧръясын.

== Оласног ==
Сюзьясыд войся лэбачьяс, югыд кадад найӧ дзебсьӧмӧн олӧны, а тайӧ сикасыс аддзӧ да кыйсьыны петавлӧ тшӧтш и луннас. Оласногыслӧн татшӧм аслыспӧлӧслуныскӧд и йитчӧма лун сюзь нимыс.

Лун сюзь — абу ветлысь-мунысь лэбач, чужӧмсяньыс олӧ пыр ӧтилаын: вӧрсялан сотчӧминъясын, важ керасъясын, нюръяс бердын. Паськыд да дженьыд бордйыс, кузь бӧжыс сетӧны бур позянлун лун сюзьлы пелька лэбавны пуяс костӧд да перйыны кынӧмпӧтсӧ.

== Поздйысьӧм ==
[[File:Surnia ulula ulula MHNT.ZOO.2010.11.158.3.jpg|thumb|''Surnia ulula ulula'']]
Быдтысян кадыс лун сюзьлӧн заводитчӧ [[косму тӧлысь]]ын. Аслыс позсӧ тайӧ лэбачыс некор оз дасьтыв, сы вӧсна кольксӧ пуктӧ тӧрмӧм вольӧса горсйӧ, чегӧм йыла пу вылӧ, либӧ эновтӧм [[катша|катшалӧн]] да [[рака|ракалӧн]] позйӧ. Позтырыс абу быд во ӧткодь — этша кыйдӧса кадӧ овлывлӧ куим либӧ вит кольк, а унджык кыйдӧса дырйи пӧжӧ ӧкмыс колькйӧдз. Гӧгрӧс колькйыс лун сюзьлӧн еджыд рӧма.
Лэбавны заводитӧм сюзьпиянӧс казявлывлӧмаӧсь [[лӧддза-номъя тӧлысь]]сянь.

== Сёян ==
Пӧткӧдчӧ сійӧ сӧмын яя сёянӧн — куталӧ вӧрса [[шыр|шыръясӧс]]. Быдмӧгъясӧс йирысь шыръясӧс бырӧдӧмнас тайӧ сюзьыс чинтӧ налысь юр лыдсӧ да татшӧм ногӧн отсалӧ вӧр-валы.

== Рӧдвуж кывйын ==
Сьӧкыд висьтавны, тӧдӧны оз лэбачсӧ [[перымса комияс]], сы вӧсна мый асланыс кывкудъясын татшӧм вежӧртаса нимъяссӧ найӧ оз вайӧдны. А [[удмуртъяс|удмуртъяслы]] тӧдса, найӧ нимтӧны лун сюзьтӧ '''лек кучыранӧн''', мый лоӧ, комиӧдны кӧ, ''лёк сюзь''.

== Ӧшмӧс ==
* [[Ракин Анатолий Николаевич|Ракин А.Н.]] Лун сюзь // [[Би кинь (журнал)|Би кинь]], [[2015 во|2015]]. — 1 №.

[[Категория:Лэбачьяс]]

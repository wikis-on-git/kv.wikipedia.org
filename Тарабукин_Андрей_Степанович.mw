{{Персоналия}}
'''Тарабукин Андрей Степанович''' ([[1936]]—[[1977]]) — [[коми кыв|коми]] [[коми гижысьяс анбур серти|гижысь]].

== Олан туй ==
* [[1936]], [[31 йирым|йирым тӧлысь 31 лун]] — чужис Коми (Зырян) асвеськӧдлан обласьтысь (ӧні [[Коми Республика]]) [[Кулӧмдiн район]]са [[Керчомья (Кулӧмдін район)|Керчомъя]] [[сикт]]ын. 
* Гӧрд дипломӧн помаліс [[Коми канмуса педагогика институт]]ысь физика-математика факультет.
* Институт бӧрын велӧдіс [[Кулӧмдiн район]]са [[Дереваннӧй (Кулӧмдін район)|Дереваннӧй]] сиктын, сэсся [[Кӧрткерӧс район]]са [[Шойнаты (Кӧрткерӧс район)|Шойнатыын]]. 
* 1970-ӧд  сійӧс индӧны Кӧрткерӧсса РОНО-ӧн веськӧдлысьӧн. 
* Бӧръя кадас уджаліс инспекторӧн ОБХСС-ын.
* [[1977]], [[1 ода-кора|ода-кора тӧлысь 1 лун]] — кувсис [[Кӧрткерӧс]] сиктын, гуалӧма Кӧрткерӧсса шойнаын.

== Семья ==
Сылӧн тыр нимыс батьсяньыс — Нестер Карп Ӧнтӧн Кӧндрат Левӧ Степан Ӧньӧ. Йӧз костас дженьыдджыка шуисны — Лева Степӧ Ӧньӧ либӧ Степӧ Ӧньӧ. Сылӧн батьыс — Тарабукин Степан Леонтьевич (чужис [[1901]], [[21 вӧльгым|вӧльгым тӧлысь 21 лун]], куліс [[1980]]), мамыс — Мария Дмитриевна (чужис [[1903]], [[9 рака|рака тӧлысь 9 лун]], кулан воыс абу тӧдса).

Чайтӧны, мый Степӧ Ӧньӧлӧн семьяыс — Эжва йывса староверъяс, а сылӧн бать Степан Леонтьевич да пӧль Леонтий Кондратьевич вӧліны керчомса общинаын наставникъясӧн и ветлісны велӧдчӧм могысь москваса старообрядческӧй шӧринъясӧ. Вермас лоны, гижан удж дорӧ муслуныс чужис семьяын небӧг видзан традиция пыдди пуктӧмысь.

1950-ӧд вояс помын Степӧ Ӧньӧ гижсис Любовь Ивановна Ермолинакӧд, коді сы кадӧ велӧдчис [[Коми канмуса педагогика институт]]ын «Коми кыв да литература специальносьт серти». Л.И. Ермолина чужис [[1932|1932 вося]] [[7 вӧльгым|вӧльгым тӧлысь 7 лунӧ]] [[Кулӧмдiн район]]са [[Мыс (Кулӧмдін район)|Мыс]] сиктын.

Кӧрткерӧса школаын коми кыв да литература велӧдысь Любовь Ермолина кувсис [[2003|2003 вося]] [[22 косму|косму тӧлысь 22 лунӧ]]. Гуалӧма верӧсыскӧд орччӧн.

Гозъялӧн вӧлі кык пи. [[1959]] воын чужис [[Тарабукин Алексей Андреевич|Алексей]], коді лои коми журналистӧн да '''Абу петкӧдлана нация да войтыръяслӧн Котырын''' ([[роч кыв|рочӧн:]] Организации непредставленных наций и народов; [[англия кыв|англия кывйӧн:]]The Unrepresented Nations and Peoples Organization (UNPO)) коми йӧзлӧн медводдза петкӧдчысьӧн. [[1964]] воын чужис Василий пи.

Степӧ Ӧньӧ батьлысь воксӧ, Тарабукин Андрей Леонтьевичӧс ([[1894 во|1894 чужан во]]), кулакалісны. Кулакӧн вӧлі шуӧма [[1930]] воын, репрессируйтӧма [[1933]] воын. Сылӧн вӧлі: гӧтыр — Мария Васильевна, [[1899 во|1899 ч.в.]]; пи — Михаил Андреевич, [[1927]] ч.в.; ныв — Анна Андреевна, [[1921]] ч.в.; ныв — Агния Андреевна, [[1924]] ч.в.; ныв — Евстолия Андреевна, [[1930]] ч.в.; ныв — Мария Андреевна, [[1932]] ч.в.

== Гижан удж ==
Степӧ Ӧньӧ уджаліс школаса велӧдысьӧн да эз лыдды асьсӧ профессиональнӧй гижысьӧн. Андрей Тарабукин петкӧдчис кыдзи висьтъяс гижысь. Сійӧ гижӧ висьтъяссӧ да пьесаяссӧ и верстьӧлы, и челядьлы. Гижӧдъясыс петавлісны ӧтувъя сборникъясын («Тӧлысь вылӧ», «Гажа сёрни») да [[Войвыв кодзув (журнал)|«Войвыв кодзув»]] журналын. [[1971]] воын сылӧн петіс «Медбур козин» медводдза висьт чукӧр.

Андрей Тарабукинлӧн гижан удж йывсьыс петавліс некымын казьтылана гижӧд [[Беляев Геннадий Васильевич|Геннадий Беляевлӧн]] ки улысь [[Коми му (газет)|«Коми му»]] газетын.

== Небӧгъяс ==
* Медбур козин: Висьт чукӧр. — [[Сыктывкар]]: [[Коми небӧг лэдзанін|Коми кн.изд-во]], [[1971]]. — 32 л.б.
* Эз вунӧдны (висьт), Ӧти пьеса (пьеса) // Тӧлысь вылӧ (висьтъяс, пьеса) / Фёдор Щербаков да мукӧд; серпасалiс В.Н. Аверкиев. — [[Сыктывкар]]: [[Коми небӧг лэдзанін|Коми кн.изд-во]], [[1979]].
* Сидор дядь чери кыйö... // Гажа сёрни (висьтъяс): сатира да юмор / Ред. С.М. Морозов; серпасалiс С.А. Холопов. — [[Сыктывкар]]: [[Коми небӧг лэдзанін|Коми книжнӧй изд-во]], [[1963]].

== Ӧшмӧсъяс ==

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Керчомья сикт овмӧдчӧмин]]

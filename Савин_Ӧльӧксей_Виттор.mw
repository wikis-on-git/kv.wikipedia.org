'''Савин Алексеевич Виттор''' (''Нёбдiнса Виттор'', [[Роч кыв|роч]] ''Савин Виктор Алексеевич'') (21.11.1888 — 11.08.1943) чужис [[Вöлöгда губерния|Вöлöгда губерниялöн]] [[Усть-Сысольск уезд|Усть–Сысольск уездса]] [[Небдiн]] сиктын (öнi [[Коми Республика|Коми Республикаса]] [[Кöрткерöс район]]). Велöдчис Небдiнса земскöй начальнöй училищеын, помалiс Дереваннöйса мöдöд тшупöда школа. Та бöрын писаралiс да письмö новлöдлiс, волi пес кералысьöн. Сизим во уджалiс [[Украина|Украинаса]] рудникъяс контораын.
В.Савин — выль коми литератураын подув пуктысьяс пиысь öти. Паськыда тöдсаöсь сылöн висьт "Луча" да очерк "Мусюр сайын". Кывбуръяс, сьыланкывъясыс, поэмаяс, "Коми море", "Сьöлöм сьылöм", "Югыд кодзув", "Тиюк" да "Сыктывкар" пыр мусаöсь коми йöзлы. Шензьöданаöн да кузь нэмаöн коми культураын лоины В.Савинлöн пьесаясыс "Шондi петiгöн дзоридз косьмис", "Райын", "Инасьтöм лов", "Кулöмдiнса бунт".
В.Савин — коми театрлы подув пуктысь. 1921–öд воö котыртiс медводдза театральнöй труппа "Сыкомтевчук" (Сыктывса коми театрын ворсысь чукöр), кодi 1930–öд воö лои КИППТ–öн. Тайö театр подув вылас 1936–öд воö воссис Коми национальнöй театр. В.Савин волi коми гижысь котырöс öтувтысьяс пиысь öтиöн, гижысь котырын 1934–öд восянь.
1937–öд воын В.Савинöс подулавтöг мыжалiсны. Кулiс дзескыдiнын Ылi [[Сибир|Сибирын]] 1943–öд вося моз 11 лунö. 1955–öд воö сылысь нимсö бöр бергöдiсны коми йöзлы.
Дзебаiниныс абу тöдса.

[[Категория:Персоналия:Коми]]

[[ru:Савин, Виктор Алексеевич]]

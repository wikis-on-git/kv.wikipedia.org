[[Файл:Falco subbuteo from Kadzidlowo.jpg|thumb|300px|right|Кай варыш (энь)]]
[[Файл:Falco subbuteo flying.jpg|thumb|right|Лэбигӧн]]

'''Кай варыш''' ({{lang-la|Falco subbuteo}}; {{lang-ru|чеглок}}) — варыш котырысь неыджыд хищнӧй [[лэбач]].

== Ыджда да рöм ==
Кай варыш — ичӧтик варыш; ай лэбачыслӧн сьӧктаыс овлывлӧ 210 граммӧдз сӧмын, вывтырыслӧн кузьтаыс — 35 сантиметрӧдз, шеныштӧм бордйыс метр пасьта. Энь пӧлыс мыгӧраджык. Рӧм сертиыс гознан лэбачыс ӧта-мӧдсьыс пӧшти оз торъявны. Мышку вылысыс лӧзовсьӧд, кынӧм улысыс еджгов, голяыс да сьылi бокъясыс дзик еджыдӧсь. Вом потас ӧтар-мӧдар помъясас сьӧд усъяс быттьӧ тӧдчӧны. Гӧрд рӧма бӧж улысыс да кок вож костыс сьӧдӧн кузьта ногыс визьйӧдлӧма. Синмыс перкаль, а син гӧгӧртасыс да ныр вуж кучикыс кольквиж рӧма. Нырыс сьӧдовруд, кокыс югыдкольквиж.

== Паськалöм ==
Олӧны-вылӧны кай варышъяс [[Европа]]ын, шӧркодь поводдяа [[Азия]]ын да Войвыв [[Америка]]ын. Миянын паныдасьлӧны вель уналаын: вӧра тундраын, Урал из войвылын, [[Удора район|Удораын]], [[Печӧра (ю)|Печора]], Войвыв Мылва, [[Эжва]] да [[Сыктыв]] ковтысъясын.

== Поздйысьöм да оласног ==
Волысь-мунлысь лэбачьяс. Коми муӧ локтӧны [[ода-кора тӧлысь]]лӧн мӧд джынйын. Овмӧдчӧны коръя вӧръясын, но кушин-эрдъяссянь да видзьяссянь оз ылӧ. Паськыд вӧраинъяс налы оз лöсявны, сы вöсна мый тшöкыд пармаын кыйсьыны-вӧтлысьны лэбачьяс бӧрся зэв сьӧкыд.

Мукӧд лэбач моз позсӧ кай варыш ачыс оз вӧч, а босьтӧ дасьсӧ [[катша]]-[[рака]]лысь либӧ мукӧд гырысь тылабордалысь. [[Ода-кора тӧлысь|Ода-кора]] помын либö [[лöддза-номъя тöлысь]] пуксигöн бӧрйӧм позйӧ энь варышыс пуктӧ нёль-ӧ-вит кольк. Пӧжсян кадыс кыссьӧ нёль вежонӧдз. Пӧжсьысь лэбачсӧ вердӧ ай пӧлыс. Пияныслӧн колькйысь петӧм бӧрын сiйӧ ваялӧ сёянсӧ став котырыслы. Йылӧмыслӧн быдмыштӧм мысти кыйсьыны лэбзьывлӧны гознан лэбачыс.

Борд вылас кыпöдчöны да пондöны лэбавны том кай варышъясыс [[моз тöлысь]] пуксьöм бöрын; тырвыйö верстяммöны найö да сöвмöны рöдмöдчöм выйöдз сöмын локтан воас.

== Сёян ==
Пöткöдчöны кай варышъяс посни лэбачьясöн да гут-гагйöн, кодъясöс куталöны сынöдысь лэбалiганыс. Кокавлывлöны позсьыс [[сьöла]]пиянöс, тшапйöдлывлöны [[сьӧдбӧж]]ъясöс да [[му шыр]]ъясöс.

Эновтöны чужанiнсö кай варышъяс [[моз тöлысь]] помын либö [[кöч тöлысь]] пуксьöм бöрын, тöвсö коллялöны [[Индия]]ын да [[Африка]]са лунвыв муясын.

== Рöдвуж кыв вылын ==
[[Коми пермякъяс|Перымса комияс]] лэбачсö миян моз жö шуöны '''кай варышöн''', [[удмуртъяс]] ногöн — '''пöськы душес''', кодлöн вежöртасыс «джыдж варыш» либö «чикыш варыш». Кыдзи аддзам, татшöм нимъяссö варышыслы лöсьöдiгöн важ йöз босьтлöмаöсь тöд выланыс лэбачыслысь пöткöдчанторсö — кайясöс, [[джыдж]]ъясöс, [[чикыш]]ъясöс.

== Ӧшмӧсъяс ==
* [[Ракин Анатолий Николаевич|Ракин А.Н.]] Кай варыш // [[Би кинь (журнал)|Би кинь]], [[2013 во|2013]]. — 7 №.

[[Категория:Лэбачьяс]]

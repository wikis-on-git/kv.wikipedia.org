[[Файл:Falco subbuteo from Kadzidlowo.jpg|thumb|300px|right|Кай варыш (энь)]]
[[Файл:Falco subbuteo flying.jpg|thumb|right|Лэбигӧн]]
[[File:Falco subbuteo MHNT.ZOO.2010.11.105.6.jpg|thumb| ''Falco subbuteo'']]

'''Кай варыш''' ({{lang-la|Falco subbuteo}}; {{lang-ru|чеглок}}) — варыш котырысь неыджыд хищнӧй [[лэбач]].

== Ыджда да рӧм ==
Кай варыш — ичӧтик варыш; ай лэбачыслӧн сьӧктаыс овлывлӧ 210 граммӧдз сӧмын, вывтырыслӧн кузьтаыс — 35 сантиметрӧдз, шеныштӧм бордйыс метр пасьта. Энь пӧлыс мыгӧраджык. Рӧм сертиыс гознан лэбачыс ӧта-мӧдсьыс пӧшти оз торъявны. Мышку вылысыс лӧзовсьӧд, кынӧм улысыс еджгов, голяыс да сьылі бокъясыс дзик еджыдӧсь. Вом потас ӧтар-мӧдар помъясас сьӧд усъяс быттьӧ тӧдчӧны. Гӧрд рӧма бӧж улысыс да кок вож костыс сьӧдӧн кузьта ногыс визьйӧдлӧма. Синмыс перкаль, а син гӧгӧртасыс да ныр вуж кучикыс кольквиж рӧма. Нырыс сьӧдовруд, кокыс югыдкольквиж.

== Паськалӧм ==
Олӧны-вылӧны кай варышъяс [[Европа]]ын, шӧркодь поводдяа [[Азия]]ын да Войвыв [[Америка]]ын. Миянын паныдасьлӧны вель уналаын: вӧра тундраын, Урал из войвылын, [[Удора район|Удораын]], [[Печӧра (ю)|Печора]], Войвыв Мылва, [[Эжва]] да [[Сыктыв]] ковтысъясын.

== Поздйысьӧм да оласног ==
Волысь-мунлысь лэбачьяс. Коми муӧ локтӧны [[ода-кора тӧлысь]]лӧн мӧд джынйын. Овмӧдчӧны коръя вӧръясын, но кушин-эрдъяссянь да видзьяссянь оз ылӧ. Паськыд вӧраинъяс налы оз лӧсявны, сы вӧсна мый тшӧкыд пармаын кыйсьыны-вӧтлысьны лэбачьяс бӧрся зэв сьӧкыд.

Мукӧд лэбач моз позсӧ кай варыш ачыс оз вӧч, а босьтӧ дасьсӧ [[катша]]-[[рака]]лысь либӧ мукӧд гырысь тылабордалысь. [[Ода-кора тӧлысь|Ода-кора]] помын либӧ [[лӧддза-номъя тӧлысь]] пуксигӧн бӧрйӧм позйӧ энь варышыс пуктӧ нёль-ӧ-вит кольк. Пӧжсян кадыс кыссьӧ нёль вежонӧдз. Пӧжсьысь лэбачсӧ вердӧ ай пӧлыс. Пияныслӧн колькйысь петӧм бӧрын сійӧ ваялӧ сёянсӧ став котырыслы. Йылӧмыслӧн быдмыштӧм мысти кыйсьыны лэбзьывлӧны гознан лэбачыс.

Борд вылас кыпӧдчӧны да пондӧны лэбавны том кай варышъясыс [[моз тӧлысь]] пуксьӧм бӧрын; тырвыйӧ верстяммӧны найӧ да сӧвмӧны рӧдмӧдчӧм выйӧдз сӧмын локтан воас.

== Сёян ==
Пӧткӧдчӧны кай варышъяс посни лэбачьясӧн да гут-гагйӧн, кодъясӧс куталӧны сынӧдысь лэбаліганыс. Кокавлывлӧны позсьыс [[сьӧла]]пиянӧс, тшапйӧдлывлӧны [[сьӧдбӧж]]ъясӧс да [[му шыр]]ъясӧс.

Эновтӧны чужанінсӧ кай варышъяс [[моз тӧлысь]] помын либӧ [[кӧч тӧлысь]] пуксьӧм бӧрын, тӧвсӧ коллялӧны [[Индия]]ын да [[Африка]]са лунвыв муясын.

== Рӧдвуж кыв вылын ==
[[Коми пермякъяс|Перымса комияс]] лэбачсӧ миян моз жӧ шуӧны '''кай варышӧн''', [[удмуртъяс]] ногӧн — '''пӧськы душес''', кодлӧн вежӧртасыс «джыдж варыш» либӧ «чикыш варыш». Кыдзи аддзам, татшӧм нимъяссӧ варышыслы лӧсьӧдігӧн важ йӧз босьтлӧмаӧсь тӧд выланыс лэбачыслысь пӧткӧдчанторсӧ — кайясӧс, [[джыдж]]ъясӧс, [[чикыш]]ъясӧс.

== Ӧшмӧсъяс ==
* [[Ракин Анатолий Николаевич|Ракин А.Н.]] Кай варыш // [[Би кинь (журнал)|Би кинь]], [[2013 во|2013]]. — 7 №.

[[Категория:Лэбачьяс]]

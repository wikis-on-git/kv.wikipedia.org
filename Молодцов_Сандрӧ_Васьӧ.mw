{{Персоналия}}
'''Молодцов Сандрӧ Васьӧ''' ([[Роч кыв|рочӧн]] ''Василий Александрович Молодцов'') ([[1886 во|1886]]-[[1940]]) — [[коми кыв]] туялысь, велӧдӧм да культура юкӧнын водзмӧстчысь.

== Олан туй ==
Сандрӧ Васьӧ (Василий Александрович Молодцов) йылысь быть колӧ тӧдны став коми йӧзлы. Буретш сійӧ Октябр революция бӧрын лӧсьӧдӧма официальнӧй, ӧтувъя коми алфавит да коми грамматика.

Сандрӧ Васьӧ чужӧма 1886-ӧд воын тӧвшӧр медводдза лунӧ Тентюковын. Помалӧма уезднӧй училище, сэсся Тотьмаса учительскӧй семинария. Велӧдчигӧн Сандрӧ Васьӧ интересуйтчис политикаӧн, разӧдаліс эсер литература. 1907-08-ӧд воясын уджаліс велӧдысьӧн Парч сиктын, но вӧтлӧмаӧсь «неблагонадёжносьт» вӧсна. Та бӧрын муніс Питерӧ, кӧні во чӧж велӧдчис курсъяс вылын, сэсся лои велӧдысьӧн Тотьма уездын, недыр мысти пырис Петербургса учительскӧй институтӧ. 1914-ӧд воын босьтӧмаӧсь армияӧ, но регыд бӧр лэдзӧмаӧсь сьӧлӧм висьӧм вӧсна. Институт помалӧм бӧрын велӧдіс Ношуль сиктын.

Челядьӧс выль ногӧн велӧдан система заводитісны лӧсьӧдны Февраль революция бӧрын. Сандрӧ Васьӧ лоис инструкторӧн Яренск уездса велӧдӧм кузя юкӧдын.

1918-ӧд вося гожӧмнас Яренскын вӧліны велӧдысьяслӧн курсъяс, кӧні сійӧ тӧдмӧдіс йӧзсӧ аслас алфавитӧн. Лыддис коми грамматика йылысь лекция. Сэні вӧлі шуӧма пыртны коми школаӧ коми кыв, но вӧчӧма тайӧс вӧлі ёна вензьӧмӧн. Илля Вась гижӧ: «Рочӧ пӧртысьяс да коми кыв дор сулалысьяс костын ёсь вермасьӧмсӧ петкӧдлӧ, шуам кӧть, тайӧ фактыс: Яренскса курсъяс вылын А. А. Сухановаӧс, велӧдысьӧс, грӧзитчӧмаӧсь вины, сы вӧсна мый сійӧ комиӧдӧма роч вылысь А. Н. Островскӧйлысь драмаяссӧ». («Коми гижысьяслӧн медводдза ӧтувтчылӧмыс» гижӧдысь.)

«50 во коми литературнӧй кывлы» статьяын Илля Вась гижӧ: «Сэсся 1918-ӧд вося августын вӧлі котыртӧма Емдінын Сыктывдін да Яренск уездъясысь учительяслысь съезд. Съездыс вӧлі веж быгъя гыа ва кодь. Учительяс муртса косьӧ эз воны, кор заводитчис сёрни ичӧт школаын комиӧн велӧдӧм йылысь да Емдінын коми учительскӧй семинария восьтӧм йылысь. Съездыс век жӧ шуис босьтны молодцовскӧй алфавит да сыктывдінса сёрнисикас литературнӧй кывлы подув пыдди. Шуӧма вӧлі пыртны ас чужан кыв ичӧт школаӧ да восьтыны Емдінын учительскӧй семинариясӧ. Чорыда вензьӧм бӧрын унджык учительяс сӧгласитчис, а этшаджыкыс крапкисны ӧдзӧснас да мунісны съезд вылысь лёкысь пинясигтырйи.»

1918-ӧд вося арнас Сандрӧ Васьӧ мунӧ Сыктывкарӧ. Сійӧ велӧдӧ учитель семинарияын, кӧні лӧсьӧдӧ «Коми гижысь чукӧр» кружок, коді сэсся лоис УОНО бердын литература чукӧрӧн. Сэки жӧ Сандрӧ Васьӧ пырӧ Коммунист партияӧ.

Вӧльгым тӧлысьын йӧзӧс велӧдӧм кузя Сыктывкарса юкӧн юӧртіс школаясын коми кыв велӧдӧм йылысь. Ковмисны велӧдан небӧгъяс. Сандрӧ Васьӧ водзмӧстчӧмӧн вӧлі котыртӧма «Школаяслы да йӧзлы коми литература лӧсьӧдан комиссия». Сылӧн могъясӧн вӧліны: лӧсьӧдны коми литературнӧй кыв да гижӧд, комиӧдны роч да суйӧрсайса гижысьясӧс, чукӧртны коми фольклор, лӧсьӧдны коми литература, вӧчны велӧдан небӧгъяс. 

Регыдӧн В.А. Молодцов лӧсьӧдіс медводдза букварсӧ – «Лыддьысьны велӧдчан», а комиссиялӧн 1919-ӧд вося гожӧмбыдся уджысь артмис «Шонді югӧр» медводдза лыддьысян небӧг. Издательство сэки эз на вӧв, небӧгъяс гижӧмаӧсь ки помысь да печатайтӧмаӧсь гектографӧн. Коми издательство вӧлі котыртӧма 1920-ӧд вося декабр помын.

Пасйыштам: газетъясын коми гижӧд заводитіс петавны 1918-ӧд воын на (медводдза гижӧдӧн вӧлі Сандрик Миколлӧн «Водзӧ» кывбур). Молодцов шрифт лӧсьӧдтӧдз коми текстъяс вӧчӧмаӧсь кирилличаӧн.

Эз ставыс вӧв шыльыд и Молодцов анбур вынсьӧдӧм бӧрын. Шуам, А. А. Цембер сувтіс алфавитыслы паныд да зілис сійӧс бырӧдны. Веськӧдлысьяскӧд пинясьӧм вӧсна Сандрӧ Васьӧ петіс РКП(б)-ысь да муніс Комиысь; чирксьӧм йылысь юӧртіс наркомнацӧ; ачыс сёрӧнджык шуис, сійӧс пӧ дорйис И. В. Сталин, национальносьтъяс кузя сэкся нарком.

1919-20-ӧд велӧдчан воын Молодцов велӧдіс Прилуки сиктса велӧдчанінын (Вӧлӧгдасянь неылын). Сэсся локтіс бӧр Сыктывкарӧ. 1920-ӧд вося кӧч тӧлысьӧ лои лӧсьӧдӧма коми войтырӧс велӧдӧм кузя Северо-Двинскӧй губерняса котыртчӧм. Молодцов вӧлі бӧрйӧма уна кывъя войтыръясӧс велӧдӧм кузя Сыктывкарса юкӧдӧн веськӧдлысьӧн. Сійӧ ёна зільӧма, медым 1920-ӧд воын на лӧсьӧдӧма Коми лэдзанін. Сійӧ жӧ кадӧ вӧлі шуӧма восьтыны Сыктывкарын ИНО (Институт народного просвещения), чукӧртӧма институт лӧсьӧдӧм кузя дасьтан комиссия; сійӧн веськӧдліс А. С. Сидоров, коми туялысь (коркӧ висьталам и сы йылысь). Комиссияас пырӧма и Сандрӧ Васьӧ; сійӧ уджаліс институт тэчас лӧсьӧдӧмын да велӧдан уджтас дасьтӧмын. ИНО вӧлі восьтӧма 1921-ӧд воын.

Сандрӧ Васьӧ унатор вӧчӧма школаяслы велӧдан уджтасъяс лӧсьӧдӧмын. 1921-ӧд воын петіс «Коми грамматика туй писькӧдысь», коми кыв кузя медводдза велӧдчан небӧг.

== Туясян удж ==

== Медшӧр небӧгъяс ==
* Санԁрӧ Ваԍӧ. Лыԃԃыԍны велӧԁчан. — [[Сыктывкар|Сыктывԁін кар]], [[1920]].
* Санԁрӧ Ваԍӧ. Комі грамаԏіка туј піԍкӧԁыԍ. — [[1921]].
* Молодцов В. Некоторые принципы зырянского правописания. — [[Усть-Сысольск]], [[1927]].
* Молодцов В. К грамматической классификации слов зырянского языка. — [[Усть-Сысольск]], [[1928]].
* Молодцов В. Фонетика зырянского диалекта языка коми. — [[Москва|М.]], [[1929]].

== Паметь ==
* [[Сыктывкар]]ын [[2012 во]]ын выль уличалы сетӧма В.А. Молодцовлысь ним.
* [[Сыктывкар]]ын [[2014 во]]ся [[23 ӧшым|ӧшым тӧлысь 23-ӧд лунӧ]] казьтылана пӧв ӧшӧдӧма Нагорнӧй уличаса 47 №-а керкаӧ, кӧні овліс В.А. Молодцов.<ref>[http://www.gazeta-respublika.ru/article.php/74725] ''Степанова А.'' Имя ученого Василия Молодцова увековечивает в Сыктывкаре его однофамилец Анатолий Молодцов // «Республика» газет, 2015 во, тӧвшӧр тӧлысь 24-ӧд лун, 6 №.</ref>

== Ӧшмӧсъяс ==
* [[Безносикова Люция Михайловна|''Безносикова Л. М.'']] Молодцов Василий Александрович // Республика Коми: Энциклопедия. В 3-х т. — [[Сыктывкар]]: [[Коми небӧг лэдзанін|Коми книж. изд-во]], [[1999-ӧд во|1999]]. — Т. 2. — С. 293.
* [[Некрасова Галина Александровна|''Некрасова Г. А.'']] Молодцов Василий Александрович // Исследователи коми языка: Биобиблиографический указатель. — [[Сыктывкар]]: ООО «Анбур», [[2017-ӧд во|2017]]. — С. 186—191.
* [http://na.rkomi.ru/s53vm2.html Коми Республикаса национальнӧй архивлӧн сайтын В.А. Молодцовлӧн олан туй]
* [http://www.gazeta-respublika.ru/article.php/38652] ''Жеребцов И. Л.'' Его величество Алфавит / Василий Молодцов «скрепил» создание Коми автономии новой фонетикой // «Республика» газет, 2011 во, ода-кора тӧлысь 28-ӧд лун, 108 №. (рочӧн)
* [[Жеребцов Игорь Любомирович|''Жеребцов И. Л.'']] В.А. Молодцов // Связь времен. — [[Сыктывкар]], [[2000]]. — С. 283.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Кулісны 1940-ӧд воясын]]
[[Категория:Туялысьяс]]
[[Категория:Коми кыв туялысьяс]]
[[Категория:Сыктывкар]]
[[Категория:Тентюков]]

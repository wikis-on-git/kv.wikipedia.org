[[Файл:Oeraals verspreiding-af.svg|thumb|350 px|right|Чудь-йöгра да самод кывъяс]]

'''Фин-йöгра кывъяс''' - öти вужкывсянь артмöм кывъяс, медсясö Асыввыв [[Европа]]ын да Рытыв [[Азия]]ын, [[Самодий кывъяс|самодий]] кывъяскöд öтув артмöдöны [[Урал кывъяс|урал]] котыр, матынöсь сiдзжö [[Алтай кывъяс|алтай]] кывъяс дорö.

= Сикасалöм =

Фин-йöгра кывъяс артмöмаöсь сизим вожысь:

#	[[Фин кывъяс|Фин]] вож, сылöн войвыв юкöнö пырöны [[Суоми кыв|суоми]], [[Каръяласа кыв|каръяласа]], [[Ижора кыв|ижора]] да [[Вепс кыв|вепс]] кывъяс, а лунвыв юкöнас – [[Эст кыв|эст]], [[Вадья кыв|вадья]] да [[Лив кыв|лив]] кывъяс.
#	[[Саам кыв|Лопар]] вож – [[Саам кыв|саам]] кыв, сiйö торъялö öта-мöдсьыныс ылын сулалысь рытыввыв да асыввыв сёрнивожъяс вылö.
#	[[Мордва кывъяс|Мордва]] вож: [[Эрзя кыв|эрзя]] да [[Мокша кыв|мокша]] кывъяс.
#	[[Мари кыв|Мари]] вож: [[Видзвыв мари кыв|видзвыв мари]] да [[Кырвывса мари кыв|кырвывса мари]] кывъяс. Мордва да мариöс öтувтöны [[Волга кывъяс|волга]] кыв вожйö.
#	[[Перым кывъяс|Перым]] вож: [[Удморт кыв|удморт]] да [[Коми кыв|коми]] кывъяс.
#	[[Обдорса йöгра кывъяс|Обдорса йöгра]] вож: [[Ханты кыв|ханты]] да [[Манси кыв|манси]] кывъяс.
#	[[Мадьяр кыв|Мадьяр]] вож – мадьяр кыв, кодöс Обдорса йöгра кывъяскöд тшöтш öтувтöны [[Йöгра кывъяс|йöгра кыв котыр]]ö.

Важъя роч гижöдъясын казьтылöны [[Меръя кыв|меръя]], [[Мурома кыв|мурома]] да [[Мещёра кыв|мещёра]] войтырöс. Найö овлöмаöсь мордва-марикöд орччöн да, колö чайтны: меръя вöлöма мари кывлöн сёрнисикас, мурома да мещера – мордва кывлöн сёрнисикасъяс.

Фин-йöгра кывъяс матынöсь [[Самодий кывъяс|самодий]] кывъяскöд: [[Яран кыв|яран]], [[Маду кыв кыв|маду]], [[Ня-ася кыв|ня-ася]] да [[Сёлькуп кыв|сёлькуп]]. Яран да фин-йöгра кывъяс öтувтöны [[Урал кывъяс|урал кыв котыр]]ö.

= Кöнi сёрнитöны фин-йöгра кывъясöн =

Самодий войтыр пиысь няранъяс олöны [[Кардор обласьт]]увса Яранлöн асвеськöдлан кытшын, а сiдзжö [[Тюмень обласьт]]увса Ямалса Яранлöн асвеськöдлана кытшын. Маду, ня-ася да сёлькупъяс – войвыв [[Сибыр]]ын, Тюмень обласьт улын да Краснояр крайын. Хант да манси – Тюмень обласьтса Об ю пöлöн, Йöгралöн асвеськöдлан кытшын. Мукöд йин-йöгра войтырыс олö Асыввыв Европаын, Россияын, а мадьяръяс, суомияс, эстъяс – Рытыввыв Европаын, асланыс канмуясын. Саам олö Скандинавияын да Кола кöджын – [[Норвегия|Норгеын]], [[Швеция|Сверъеын]], [[Финдяндия|Суомиын]] да Рочмуын.

Унджык туялысьыс серти, фин-йöгра да яран кывъя йöз котыръяс овлöмаöсь коркö öтлаын Из мусюр öтар-мöдарын, Об ю дорсянь Волга вожöдз, ciйöн и нимтöны найöс öтласа Урал войтырöн.

= Фин-йöгра вужвойтыр =

Кысянь воöмась [[Волга]] вожö важъя фин-йöгра йöз, абу на тöдмалöма. Но туялысьяс чайтöны, Асыввыв Европаö воиг кежлö найö волысьöмаöсь аръя, тюрки, монгол да юкагир войтыркöд. Тайö кывъясысь öтласа на фин-йöгра сёрниö веськавлöма уна торъякыв.

Ёна сёрöнджык Асыввыв Европаö локтöмаöсь айран кывъя войтыр (сколотъяс, сарматъяс, аланъяс). Налöн кывныс вöлöма матын синду-эвропаса вужкыв дiнö. Айранкöд волысьöмысла фин-йöгра сёрниö пырöма уна торъякыв, кодъяс индöны выль эмторъясöн вöдитчöм вылö: *''porsas'' порсь, *''mekse'' мазi, *''mete'' ма да с.в. Сёрöнджык айран кывъя войтырсянь öтласа фин-йöгра сёрниö веськалöмаöсь лыднимъяс: *''śata'' сё < авестаса *''satem'', *''śurs'' сюрс < орч. вуж аръя *''ž'hasra''…

Фин-йöгра вуж йöз перйывлöмаöсь кынöмпöтнысö вöралöмöн, чери кыйöмöн, вотчöмöн, вöлöма налöн и мыйтакö гортса пемöс: пон (вöравны да кыскавны дадь), кöр, ыж. Тайö пемöс нимъясыс локтöмаöсь öтласа фин-йöгра кадсянь на:

* '''pene'''- > 	соми ''peni'', мд. ''пиня'', мр. ''пий'', к. ''пон'', одм. ''пуны'', мдр.''fene''; 
* '''ūče'''- >	соми ''uuhi'', эст ''utt'', мокш. ''уча'', мр. ''ужга'', к. ''ыж'', одм. ''ыж'', хант ''os'', манси ''oš'';
* '''poča''' кöр >	cами ''boasd'', мр. ''пучо'', одм. ''пужей'', (к. ''пеж: пеж-ку'' кöрпилöн кучик), х. ''pečex'', мc. ''pāsi'', камасин ''pōdu'' кöза.

Фин-йöгра вуж йöз тöдлöмаöсь нин рöма металл: ''озысь'' да ''эзысь'' кывъясын -''ысь'' юкöныслы сомилöн весьтас сулалö ыргöн вежöртаса ''vaski'', a модярлöн кöрт вежöртаса ''vas'' кыв. Тайö металыс мунлöма паськöм мичмöдöм вылö, öд сывдны-кисьтны металл да дорччыны чудь-йöгра абу на кужлöмаöсь. Уджалан-вöралан кöлуй сэки вöчлöмаöсь изйысь-лыысь, овлöмаöсь ёсь вевта чомъясын: *''kota'' > к.'' керка'' кывлöн мöд юкöныс артмöма тайö кывсьыс. Паськöм вурлöмаöсь ёсьтöм лы емöн пемöс куысь, дозмук вöчлöмаöсь сёйысь да пуысь, кужлöмаöсь нин кысьыны-печкыны, тöдлöмаöсь вурун да кутшöмкö сia быдмöг. Тöлын ветлöдлöмаöсь лызьöн-доддьöн, гожöмын – пыжöн. Овлöмаöсь орд котырöн, ыджыдавлöма эньныс, кадыс вöлöма – матриархат.

Фин-йöгра кадколастыс вöлöма вель ыджыдöн, ciйö кыссьöма 2 сюрс сайö во. Та вылö индöны торъя фин-йöгра кывъясö талунöдз кольöм кывворын 1200-ысь унджык öтласа кыв, на пиысь самод войтыр кывъяслы весьтас сулалö 450 сайö торъякыв, миян кадöдз воöм тайö кывъясыс медся тöдчанаöсь да быдлунъя сёрниын ёна вöдитчанаöсь, наысь артмöма öнiя издор войтырлöн кывкуданыс подув фондыс. Издорса вуж йöзлöн дыр кад чöж öтласа олöм выланыс ясыда петкöдлöны тшöтш öнiя фин-йöгра да самодий кывладö да подувшы кудйö кольöм öткодьлунныс.

= Фин-йöгра вужкыв =

1.Вужкывйын вöлöмаöсь асшöр да отсасян кывъяс, асшöр кывъяс вöлöмаöсь кык шыгараöсь. Кывдiн вöлöм помасьö дженьыд гулыдöн: *''-e''-öн, *''a''-öн, *''-ä''-öн, öти шыгараöсь вöлöмаöсь сöмын нимвежтасъяс, кывторъяс, сёрникосткывъяс, отсасян кадакывъяс: *''lē''- >лоны, соссяна кадакывъяс: ''ог, он, оз, эг, эн, эз'' да с.в. 

2. Кывсикасъяс омöля торъявлöмаöсь мöда-мöдсьыныс. Эманимлöн да кадакывлöн кывдiнъясыс вöлöмаöсь öткодьöсь, татшöм серпасыс кольöма и öнöдз, шуам: ''гöр'' плуг и паши, ''одм''. гыр плуг и паши, мдр. ''fagy'' кöдзыд и кынтö. Абу торъявлöмаöсь эманим да нимберд: к. ''югыд'', одм. ''югыт'', мд. ''валдо'' cвет и светлый, мдр. ''arany'' зарни и золотöй. Та вöсна кадакывлöн кыв вежлалан содтöсъяс тöдчöдлicны эз сöмын кадакывлысь чужöмсö, но и вöлöмаöсь эманимлöн асалан пасъясöн, öткодялöй: к. ''пуыс'' (лт. 3ч.), ''сулалic'' (лт. 3 ч.), одм. ''пиэд'' пиыд (лт.2ч.), ''карод'' вöчан (лт.2ч.), мдр. ''szemem'' синмöй, ''látom'' аддза. Манси кывйын омöльтан рöм кутысь ''-рись'' содтöс (артмöма тор, юкöн вежöртаса асшöр кывйысь, öткодяв: модяр ''rész'' юкöн) йитчö нима кывсикасъяс дiнö и кадакыв пертасъяс дiнö: ''няврам'' кага - ''няврамрись'' коньöр кага; ''ювув'' ми мунам – ''юврисюв'' ми, коньöръяс, мунам.

3. Юкöслун тип сертиыс фин-йöгра вужкыв вöлöма аглютiналан кыв.

4. Эманимлöн да кадакывлöн вöлöма домöм да чужöм серти öти сикас вежласьöм. Татшöм серпасыс и öнi кольöма кызвын фин-йöгралы. Сöмын мари да одмортлöн сёрöнджык сöвмöма чужöм серти кык сикас вежласьöм.

5. Вужкывйын сöвмöмаöсь сэтшöм доман пасъяс: 

{| class="wikitable" style="margin: 1em auto 1em auto"
|-
!генiтiв	
|n
|-
!аккузатiв	
|m
|-
!I локатiв	
|na/nä
|-
!II локатiв	
|t/tt
|-
!аблатiв	
|ta/tä
|-
!I латiв	
|k
|-
!II латiв	
|ń	
|}

Тайö пасъясыс и öнi паныдасьлöны кызвын фин-йöгралöн эманим доман содтöс пыдди, а тшöтш и урчитанын да домкывйын. Талунъя чудь-йöгра кывъясын доман сикасыс унаöн: модяр кывйын – 22, комилöн – 16, перым комилöн - 17, одмортлöн да сомилöн – 15-öн да с.в.

6. Вужкывйын вöлöма лыдлун вежöртаса куим пертас: лыдмытöм, кыкöдз да унаöдз лыдмöм. Кыкöдз лыдмöм кольöма сöмын хант, манси да сами кывъясö.

7. Эмторлысь асалöмсö петкöдлöмаöсь чужöм ликтан нимвежтасъяс-ысь артмöм асалан содтöсъясöн.

8. Кывладувса род мöвпкöртас чудь-йöгра вужкывйын абу вöлöма.

9. Кадакывлöн öнiя да локтан кад абу торъявлöмаöсь. Налöн торъялöмыс абу и öнiя кызвын чудь-йöгра кывйын: к. ''вöча'' (öнi и аски), соми ''sulaa'' сылö и сылас, мдр. ''jön'' локтö и локтас. Одморт кывйын, шуам, öнiя да локтан кад пертасъяс костын торъялöмыс лоöма сёрöн нин, öтк.: öнiя одм.: ''ужасько'' ме уджала, но ''ужало'' ме уджала (аски). Манси кывйын локтан кадыс артмö аналитiк ногыс: öнiя када пертас дiнö содтысьö ''тах'' кыв, кодi артмöма ''таях'' вöдзö вылö вежöртаса кывйысь: ''хансэгум'' ме гижа öнi - ''хансэгум тах'' ме гижа мöдысьджык. 

11.Вöлöма торъя соссяна кадакыв, кодi вежласьöма чужöм серти, öткодялöй: 

{| class="wikitable" style="margin: 1em auto 1em auto"
|-
!коми	
|ог лыддьы	
|он лыддьы
|-
!одморт	
|уг лыдзы	
|уд лыдзы
|-
!мари	
|ом луд	
|от луд
|-
!соми	
|en lue	
|et lue
|}
Öнiя йöгра кывъясын соссяна кадакывъяс бырöмаöсь, на пыдди вöдитчöны соссяна кывторъясöн, кодъяс чужöм серти оз вежласьны, öткодяв: модяр ''nem tudom'' ог тöд, ''nem tudod'' он тöд, ''nem tudja'' оз тöд. Модяр'' nem'' соссяна кывторлы хант кывйын весьтас сулалö ''ант'' кывтор (''ант мантым'' ог мун), а мансиын – ''атэ'' (''атэ вот воти'' тöв оз пöльт).

12. Кыв артмöдöмаöсь вуж бöр содтöсъяс, вуж водз содтöсъяс сöвмöмаöсь чудь-йöгра кывъясын сёрöнджык нин, подувкыв пазалöм бöрын.

13. Стöчмöдысь нимберд сулавлöма стöчмöдана ним водзын да мöдыскöд абу ладмöдчывлöма. Татшöм серпас и öнöдз кольöма кызвын чудь-йöгра кывйö. Чудь кывъясын ладмöдчан йитöд сöвмöма сёрöнджык, герман кывъяс мöрччöмысла: 

{| class="wikitable" style="margin: 1em auto 1em auto"
|-
!коми	
|выль керка	
|выль керкаяс
|-
!одморт	
|выль корка	
|выль коркаос
|-
!мордва	
|од кудо 	
|од кудот 
|-
!модяр	
|új ház 	
|új házok
|-
!соми	
|uusi talo 	
|uudet talot.
|} 

Асыввыв Европаын да Рытыв-войвыв Азъяын олiгöн чудь-йöгра вуж йöз вочасöн торъялöмаöсь ичöтджык чукöръяс вылö, кутöмаöсь воштыны ас кост йитöднысö. Быд ичöтджык чукöрыслöн сёрнисикассьыс сöвмöма асшöр кыв да тадзикöн öтласа вужкывйöн чудь-йöгра войтыр дугдöмаöсь вöдитчыны.

Öнiя чудь-йöгра кывъяслысь мöда-мöдсьыныс торъялöмнысö серпасалöм могысь орччöн сетам öткымын рöдвуж кывйын «''тайö шырыс выль позйын олö''» сёрникузя, кöнi ясыда тыдовтчö кад чöжöн торъя кыв пертасъясын вежсьöмыс.

{| class="wikitable" style="margin: 1em auto 1em auto"
|-
!кыв
!мадьяр
!суоми
!мокша 
!мари 
!удмурт
!коми	
!*чудь-йöгра
|-
!нимвежтас
|(ez az)
|tämä 
|тя 
|ты 
|та 
|тайö	
|*tä-
|-
!эманим	
|еgér
|hiiri
|шеерсь
|(коля)
|шыр
|шырыс	
|*šiηe-re
|-
!нимберд
|új
|uudessa
|од
|у
|выль
|выль
|*ūδ'e		
|-
!ин домана эманим
|fészekben
|pesässä
|пизоса
|пыжашыштэ
|(гуын)
|позйын
|*pesänä
|-
!кадакыв
|él
|elää
|эряй
|ила
|улэ
|олö
|*elä-
|}

Миян эраöдз 2-3 сюрс воöн водзджык чудь-йöгра вуж йöз пиысь янсалö асыввыв юкöныс, мыйысь бöрвыв артмас йöгра. Йöграыс вочасöн и ачыс юксяс: торъяласны мадьяръяс да Об йöгра – ханты-манси.

Йöгра чуктöм бöрын вуж йöзнаным коляс сöмын перым-чудь войтыр.

Миян эраöдз мöд сюрс воö перым-чудь вужкывйысь торйöдчö перым котыр – комиа-одморталöн пöль-пöчныс. 

Перым котыр торйöдчöм бöрын вуж йöзысь коляс нöшта волга-чудь котыр.
Волга бердса да балтi чудьяс мöда-мöдныскöд янсöдчасны миян эраöдз на.

Вужкыв пазалöм бöрын фин-йöгра войтыр волысьöмаöсь герман, балт, тюрки, словена, айран да мукöд кывъя войтыркöд, сорласьлöмаöсь накöд. 

Та вöсна öнiя фин-йöгра кывъяс ёна торъялöны ёрта-ёртсьыныс, вужкывйысь налы кольöма сöмын мыйтакö öтувъя торъякыв да юкöс, кыв ладысь медшöр визьяс да сёрни шыясöн вöдитчöмын аслыссикаслунъяс.

= Фин-йöгра вужму =

Издорса вуж йöзлысь оланiнсö нимтöны издор вуж муöн. Кыв туялысьяс чайтöны, издорса вуж йöз овлöмаöсь Рытыв-Войвыв Сибырын, улыс Об пöлöн, Из керöс öтар-мöдарын, Волга Камакöд йитчанiнöдз. Миян эраöдз V–III сюрсöд воясö тайö му вылас вöлöма шоныд (атлантiк) климат. ХIХ нэмса мöд джынйö сöвмö лингвопалеонтология, мöд кывйöн кö – кыв туялöмын быдмöгъяслысь да пемöсъяслысь важ оланiнсö тöд вылын кутöм.

Тайö метöд сертиыс рöдвуж кывъясысь бöрйöны быдмöг-пемöс нимъяс, корсьöны кыввужныслысь важъя öтувъялун. Сы бöрын флора да фауна мусерпасъяс отсöгöн стöчмöдсьöны сiйö муясыс, кöнi вöлöм олöны этимологъя серти матын нима пемöсъяс, кöнi вöлöм быдмöны öткодь нима быдмöгъяс.

Лингвопалеонтология методсö тöдулö пыртöма франсса А.Пиктэ, сэсся тайö методнас вöдитчöмаöсь кыв туялысь суомияс: А.Альквист да О. Доннэр. Лингвогеография метод отсалöма Ф.П.Кеппенлы тöдмавны фин-йöгралысь вуж му. [[Нинпу]] да [[Мазi]] нимъяс öткодялöмöн Ф.П. Кеппен фин-йöгра йöзлысь вуж мусö индöма Роч му асыввывса вöраинъясö, Волга юлöн шöр юкöнö, сылöн лунвывлань бергöдчанiнас. Соми туялысь Х.Паасонэн пу-пемöс нимъяс видлалöмöн пасйылöма: фин-йöгра вуж йöз овлöма пö Войвыв Из керöс дорын, Европа да Азъя йитвежын.

Модяр туялысь [[Шебештен Ирен]] чайтöма: фин-йöгра вуж йöз овлöма Эвропа войвылын, сылöн рытыввыв суйöрыс вöлöма [[Сукöн]] ю, а лунвылыс – öнiя [[Перым]] кар гöгöрын. Таысь кындзи, Шебештен И. йöзöдöма вель зумыд уджъяс фин-йöгра кывъясын öтмоза юргысь чери да пу нимъяс йылысь. Пыдiсянь лингвопальöнтологъя кыввор видлалöм бöрын модяр академик [[Хайду Петэр]] выльног гöгöрвоöдic фин-йöгралысь вуж мусö. Сы чайтöм серти, издорса да фин-йöгралысь подув му корсигöн колö тöд вылын кутны пармаын быдмысъ пу нимъяс:

* '''коз''' =	соми ''kuusi'', cами ''guossä'', мд. ''куз'', мр. ''кож'', одм. ''кыз'', мс. ''kawt'', х. ''xut''; нен. ''xādi'', эн. ''kadi'', ня ''kua'', cк. ''kūt'', км. ''kơd'' 	< изд. *''kowse''
* '''суспу''' =	одм. ''susоpu'', мс. ''tāt'', x.. ''teγet''; нен. ''tide'', ск. ''tĭtĭ'', км. ''tēdeη''; к. ''суспу'' 	< изд. *''sĭkse''
* '''ньывпу''' =	мp. ''nulgo'', одм. ''ńĭl-pu'', мс. ''ńulĭ'', х. ''ńălki''; ск. ''ńulgo'', км. ''nelga'' 	< изд. *''ńulka''
* '''ниа''' =	мс. ''ńix'', х. ''näηk'' 	< ч-й.*''näηe''
* '''сирпу''' (вяз) =	соми ''salava'', мд. ''säli'', мр. ''šol'', мдр. ''szil'' 	< ч-й. *''śala''

Европа шöрса вöръяс – сораöсьджык, сэнi быдмöны коръя пуяс: [[тыпу]], [[нинпу]], [[сирпу]]. И сöмын öти коръя пу ним (''сирпу'') этимология боксяньыс матынджык фин-йöгра кывъяс дiнö. Тайö лыска пу нимъяс этимология серти позьö кывкöртавны, мый издорса вуж йöз мöда-мöдсьыныс торъявтöдзныс овлöмаöсь Сибырса пармаын, либö сэнi, кöнi паныдасьлöны рытыввыв-европаса да асыввыв-азъяса быдмöгъяс.

= Öшмöсъяс =

* ''Игушев Е. А.'' Финн-угор кывъяс туялöмö пырöдчöм. Студентъяслы велöдчынысö отсалан небöг. Сыктывкар, 2003.
* ''Кеппен Ф. П.'' Материалы к вопросу о первоначальной родине и первобытном родстве индо-европейского и финно-угорского племени», Спб, 1886
* Основы финно-угорского языкознания, вып. 1–3. М., 1974–1976
* ''Хайду, Петер.'' Уральские языки и народы. М., 1985
* Языки народов СССР, т. 3. М., 1966
* A magyar szókészlet finnugor elemei. Etimológiai szótár (Чудь-йöгра кадсянь кольччöм кыввез мадьяр кылын. [[Этимология кывкуд]]). Budapest: Akadémiai Kiadó, 1967-1978.
* ''Abondolo, Daniel'' (ed.): The Uralic languages. Edited by Daniel Abondolo. London & New York: Routledge, 1998
* '' Aikio, Ante'' (Критика:) Angela Marcantonio, The Uralic Language Family: Facts, Myths and Statistics. Видзöт: '''Word - Journal of the International Linguistic Association''' 3/2003: 401–412.
* ''Bakró-Nagy Marianne'' (Критика:) Az írástudók felelőssége. Angela Marcantonio, The Uralic Language Family. Facts, myths and statistics. Видзöт: '''Nyelvtudományi Közlemények''' 2003, 100: 44–62. (Downloadable: [http://www.nytud.hu/nyk/100/bakro.pdf])
* ''Bakró-Nagy Marianne'' (Критика:) The responsibility of literati. Angela Marcantonio, The Uralic Language Family. Facts, myths and statistics. Видзöт: ''Lingua'' 2005, 115: 1053–1062. (Downloadable: [http://www.sciencedirect.com/science?_ob=MImg&_imagekey=B6V6H-4C0V91X-1-1&_cdi=5815&_user=10&_orig=browse&_coverDate=07%2F31%2F2005&_sk=998849992&view=c&wchp=dGLbVlb-zSkWz&md5=32201679a57f31c39c5cdda138d60dc1&ie=/sdarticle.pdf])
* ''Benkő, Loránd'': Etymologisches Wörterbuch des Ungarischen (Мадьяр кыв понда [[Этимология кывуд]]). Budapest: Akadémiai Kiadó, 1992-1997., ISBN 963-05-6227-8.
* ''Collinder, Björn'': Fenno-Ugric Vocabulary. Uppsala, 1955, ISBN 3-87118-187-0.
* ''Collinder, Björn'': An introduction to the Uralic languages. Berkely, California.
* ''Campbell, Lyle'': Historical Linguistics: An Introduction. Edinburgh University Press 1998.
* ''Csepregi Márta'' (ed.): Finnugor kalauz (Чудь-йöгра мыччалан). Budapest: Panoráma, 1998., ISBN 963-243-862-0.
* ''De Smit, Merlijn'' (Критика:) A. Marcantonio: The Uralic language family. Facts, myths and statistics. Видзöт: '''Linguistica Uralica ''' 2003, 57-67.
* ''Décsy, Gyula''. Einführung in die finnisch-ugrische Sprachwissenschaft. Wiesbaden: Harrassowitzб 1965.
* [[Encyclopædia Britannica]] 15th ed.: Languages of the World: Uralic languages. Chicago, 1990.
* ''Georg, Stefan''. (Критика:) A. Marcantonio: The Uralic Language Family. Facts, Myths and Statistics. (Критика). Видзöт: '''Finnisch-Ugrische Mitteilungen'''. 2003. Band 26/27.
* ''Häkkinen, Kaisa'': Suomalais-ugrilaisten kielten etymologisen tutkimuksen asemasta ja ongelmista (1979). Видзöт: '''Nykysuomen rakenne ja kehitys'''. Volume 2, (NRJK 2) Pieksämäki 1984, ISBN 951-717-360-1.
* ''Janhunen, Juha''. Uralilaisen kantakielen sanastosta. Видзöт: '''Journal de la Société Finno-Ougrienne''' 77. 1981. 219–274.
* ''Janhunen, Juha''. Reconstructing Pre-Proto-Uralic typology spanning the millennia of linguistic evolution. Видзöт: '''Congressus nonus internationalis fenno-ugristarum'''. I: Orationes plenariae & Orationes publicae. Tartu, 2000. 59–76.
* ''Kallio, Petri'' 2004. (Критика:) The Uralic Language Family: Facts, Myths, and Statistics (Angela Marcantonio). Видзöт: '''Anthropological Linguistics''' Vol. 46, no. 4: 486-489.
* ''Laakso, Johanna'': Karhunkieli. Pyyhkäisyjä suomalais-ugrilaisten kielten tutkimukseen . Helsinki: SKS, 1999.
* ''Laakso, Johanna'' (ed.): Uralilaiset kansat. Porvoo - Helsinki - Juva: WSOY, 1992, ISBN 951-0-16485-2.
* ''Laakso, Johanna'' (Критика:) Sprachwissenschaftliche Spiegelfechterei (Angela Marcantonio: The Uralic language family. Facts, myths and statistics). Видзöт: '''Finnisch-ugrische Forschungen''' 2004, 58: 296-307.
* ''Marcantonio, Angela'': What Is the Linguistic Evidence to Support the Uralic Theory or Theories? Видзöт: '''Linguistica Uralica''' 40, 1, pp 40–45, 2004.
* ''Marcantonio, Angela'': The Uralic Language Family: Facts, Myths and Statistics. 2003.
* ''Marcantonio, Angela'', Pirjo Nummenaho, and Michela Salvagni: The "Ugric-Turkic Battle": A Critical Review. Видзöт: '''Linguistica Uralica''' 37, 2, pp 81–102, 2001. [http://www.kirj.ee/esi-l-lu/l37-2-1.pdf Онлайн версия].
* ''Ruhlen, Merritt'', A Guide to the World's languages, Stanford, California (1987), pp.&nbsp;64–71.
* ''Saarikivi, Janne'' (Критика:) Angela Marcantonio. Uralic Language Family: Facts, Myths and Statistics. Видзöт: '''Journal of Linguistics''' 1/2004. p.&nbsp;187-191.
* ''Sinor, Denis'' (ed.): Studies in Finno-Ugric Linguistics: In Honor of Alo Raun (Indiana University Uralic and Altaic Series: Volume 131). Indiana Univ Research, 1977, ISBN 0-933070-00-4.
* ''Sinor, Denis'' (ed.):The Uralic languages: description, history and foreign influences. Edited by Denis Sinor. Handbuch der Orientalistik 8: Handbook of Uralic studies 1; Leiden: E. J. Brillб, 1988.
* ''Vikør, Lars S''. (ed.): Fenno-Ugric. Видзöт: '''The Nordic Languages. Their Status and Interrelations'''. Novus Press, pp.&nbsp;62–74, 1993.
* ''Wiik, Kalevi'': Eurooppalaisten juuret, Atena Kustannus Oy. Finland, 2002.

[[Категория:Урал кывъяс]]

[[af:Fins-Oegriese tale]]
[[als:Finno-ugrische Sprachen]]
[[ar:لغات فينية أوغرية]]
[[bg:Угро-фински езици]]
[[br:Yezhoù finnek-ougrek]]
[[ca:Llengües ugrofineses]]
[[cs:Ugrofinské jazyky]]
[[cv:Финн-укăр чĕлхисем]]
[[da:Finsk-ugrisk]]
[[de:Finno-ugrische Sprachen]]
[[en:Finno-Ugric languages]]
[[eo:Finn-ugra lingvaro]]
[[es:Lenguas ugrofinesas]]
[[et:Soome-ugri keeled]]
[[fa:زبان‌های فین‌واوگری]]
[[fi:Suomalais-ugrilaiset kielet]]
[[fiu-vro:Soomõ-ugri keeleq]]
[[fr:Langues finno-ougriennes]]
[[gl:Linguas ugrofinesas]]
[[he:שפות פינו-אוגריות]]
[[hr:Ugrofinski jezici]]
[[hsb:Finougriske rěče]]
[[hu:Finnugor nyelvek]]
[[is:Finnsk-úgrísk tungumál]]
[[it:Lingue ugrofinniche]]
[[ja:フィン・ウゴル語派]]
[[ka:ფინურ-უგრული ენები]]
[[ko:핀우그리아어파]]
[[koi:Чудь-йӧгра кыввез]]
[[la:Linguae Finno-Ugricae]]
[[lt:Finougrų kalbos]]
[[lv:Somugru valodas]]
[[mdf:Суоми-Угронь кяльхне]]
[[mk:Фино-угрички јазици]]
[[myv:Суоми-угрань кельть]]
[[nl:Fins-Oegrische talen]]
[[nn:Finsk-ugriske språk]]
[[no:Finsk-ugriske språk]]
[[oc:Lengas finoogricas]]
[[pl:Języki ugrofińskie]]
[[pt:Línguas fino-úgricas]]
[[qu:Phinu ugru rimaykuna]]
[[ro:Limbile fino-ugrice]]
[[ru:Финно-угорские языки]]
[[sco:Finno-Ugrian]]
[[se:Suopmelaš-ugralaš gielat]]
[[sh:Ugro-finski jezici]]
[[sk:Ugrofínske jazyky]]
[[sl:Ugrofinski jeziki]]
[[sr:Угро-фински језици]]
[[stq:Finno-ugrisk]]
[[sv:Finsk-ugriska språk]]
[[tt:Фин-угыр телләре]]
[[udm:Финн-угор кылъёс]]
[[uk:Угро-фінські мови]]
[[zh:芬兰-乌戈尔语族]]

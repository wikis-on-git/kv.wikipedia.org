'''Уляшев Егор Ефимович''' ('''Креста Ёгор''') — медводдза мирӧвӧй тышса герой, Георгиевскӧй крестъяса кавалер.

== Олан туй ==
Чужис [[Кулӧмдін район]]са [[Бадьёль (Кулӧмдін район)|Бадьёль]] грездын [[1884 во]]ын. Ветліс [[Россия]]—[[Япония]] костын [[1904]]—[[1905]] воясся тыш вылӧ. Тышкасис и медводдза мирӧвӧй тыш дырйи [[1914]]—[[1917]] воясӧ.

Стӧч историческӧй юӧр Е.Е. Уляшев йылысь абу. Креста Ёгор йылысь тӧдӧны йӧзлӧн висьталӧм серти. Тышкасигӧн унаысь доймылӧма. Юрӧ ранитчӧм медъёна сылы имитӧма, эпилепсия вӧлӧма.

Висьталӧны, мый Уляшевлӧн полкыс Россия-Япония тыш дырйи [[1905 во]]ын веськалӧма пленӧ. Роч салдатъяс винтовкаяссӧ эновтӧмаӧсь. А Егор Ефимович эз кӧсйы сдайтчыны да винтовкаӧн мылькъяслань пышйӧма. Некымын японеч бӧрсяньыс котӧртӧмаӧсь. Ёгор бергӧдчӧма да штыкӧн сатшкалӧма найӧс, сэсся пышйӧма водзӧ. Повтӧм мортӧс пыдди пуктӧма и враг — японечьяс клопайтӧмаӧсь да горзӧмаӧс пышйысьлы: «Браво, русь!»

Шуӧны, мый коркӧ Епим Ёгор тувсов югыд войӧ ӧтнас вӧлӧм стынсӧ лэптӧ. Вылысяньыс вильснитас, но удитас черсӧ керйӧс сатшкыны. Тадзи асьсӧ усьӧмысь доръяс.

НЭП кадӧ пӧ Ёгор петас подӧн [[Мылдін|Мылдінсянь]] гортас, Бадьёльӧ (110 верст гӧгӧр), [[Вӧзнесенньӧ]] пасйыны. Воас [[Вӧльдін (Кулӧмдін район)|Вӧльдінӧдз]] (Бадьёльйывсянь верст 10 сайын) да пырас тӧдса ордас. Мӧдыс юкталас мудзӧм  морттӧ винаӧн. Сэтчӧ и унмовсяс Егор Ефимовичыд, гортӧдзыс крам праздник кежлад оз во.

Коркӧ, сёрнитӧны, вайӧмаӧсь лавкаӧ табак. Кузь ӧчередьын йӧзыс сулалӧны, урадник пӧрадок сэн видзӧ. Кывлӧма табак йывсьыд и Креста Ёгор, кодi больничаас вӧлӧм куйлӧ. Локтас сійӧ лавкаӧ. А вузӧстӧ сылы, Георгиевскӧй крестъяса кавалерлы, ӧчередьтӧг век сетлӧмаӧсь. [[Помӧсдін (Кулӧмдін район)|Помӧсдінысь]] Ӧльӧш Ёгор вашнитас сылы пеляс, мен пӧ тшӧтш табактӧ босьт, гашкӧ, йӧзыс уна да, оз и тырмы. Епим Ёгор водзӧ пырас, а урадникыд пановтас да медбӧръя мортӧн индас. Зык кыптас, урадник шашкасӧ перйыны кутлас и быдӧн. Епим Ёгор лӧсыштас урадникыдлы. Восьтас Уляшев шынель пӧласӧ, и сӧмын сэки урадник гӧгӧрвоас, кодкӧд воӧма зыкӧ. Тэрыба чесьт пӧ сетас да корас водзӧ лэдзны.

Абу ошйысьлӧма Епим Ёгор аслас крест-медальӧн, но йӧзыс пыдди пуктывлӧмаӧсь сійӧс, тшӧкыда уездса карӧ корлывлӧмаӧсь.

Сӧветскӧй кадӧ оз вӧлӧм лэдзны гижны Егор Ефимович Уляшев йылысь. Власьт мыждылӧма сiйӧс гражданскӧй тыш дырйи еджыдъяслы отсасьӧмысь.

Кулӧма [[Айму вӧсна Ыджыд тыш]] кадӧ тшыгйысла.

== Паметь ==
* Крест Ёгорлӧн фотоыс сюрӧма коми гижысь [[Тима Вень]]лӧн ныв Муза дорысь.
* [[2015 во]]ын [[Бадьёль (Кулӧмдін район)|Бадьёль]] грездын Креста Ёгорлы сувтӧдӧма казьтылан пӧв.

== Ӧшмӧсъяс ==
* ''Уляшев Евгений''. Креста Ёгор // [[Коми му (газет)|«Коми му»]] газет, 2001 во, урасьӧм тӧлысь 17-ӧд лун.
* [http://www.komiinform.ru/news/124506/ В Бадьельске увековечили память полного Георгиевского кавалера — уроженца села // «Комиинформ» сайт (2015.06.22; рочӧн)]

[[Категория:Помӧсдін сикт овмӧдчӧмин]]
[[Категория:Персоналия:Коми]]

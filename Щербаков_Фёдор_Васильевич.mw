{{Персоналия}}
'''Щербаков Фёдор Васильевич''' ([[1914]]—[[1978]]) — [[коми кыв|коми]] [[Коми гижысьяс анбур серти|гижысь]], сьыланкывъяс тэчысь.

== Олан туй ==
* [[1914]], [[2 рака|рака тӧлысь 2 лун]] — чужис [[Вӧлӧгда губерня]]лӧн [[Яренск уезд]]са [[Туръя (Княжпогост район)|Туръя]] сиктын (ӧні — [[Коми Республика]]са [[Княжпогост район]]ын).
* [[1926]] — помаліс Туръяса начальнӧй школа да кутіс вӧравны батьыскӧд, пошта новлӧдліс, вӧр кылӧдіс.
* [[1932]]—[[1934]] — велӧдчис [[Изьва (сикт)|Изьваын]] ''Укваса горнӧй техникумын'', кытчӧ пырис техникум кежлӧ [[Сыктывкар]]са дасьтысян курсъяс помалӧм бӧрын.
* помаліс кык курс [[Коми канмуса педагогика институт]]ысь (литература факультет).
* [[Айму вӧсна Ыджыд тыш]]ӧдз уджаліс [[Коми му (газет)|«Вӧр лэдзысь»]] газет редакцияын, краеведческӧй музейын.
* [[1942]]—[[1943]] — вӧлі фронт вылын, кытчӧ муніс ас кӧсйӧм серти. [[1943]] вося [[урасьӧм тӧлысь]]ӧ Александровка станция вӧсна тыш дырйи лейтенант Фёдор Щербаков сьӧкыда ранитчис. Джын воысь дырджык бурдӧдчис госпитальын, сэсся бергӧдчис чужан сиктас.
* [[1943]] — велӧдіс Турьяса школаын.
* [[1945]] — вуджӧ овны юрсиктӧ, уджалӧ «Стахановец» (ӧні — «Княжпогостские вести») газетын.
* овмӧдчӧ [[Сыктывкар]]ӧ да уджалӧ радиокомитетын, [[Коми небӧг лэдзанін]]ын, краеведческӧй музейын, [[Коми му (газет)|«Югыд туй»]] газетын.
* [[1978]], [[8 лӧддза-номъя|лӧддза-номъя тӧлысь 8 лун]] — куліс Сыктывкарын.

== Гижан удж ==
Литератураӧ Ф.Щербаков кутіс пырӧдчыны [[1933]]-ӧд воӧ.

[[Айму вӧсна Ыджыд тыш]] вылысь локтӧм бӧрын гижис та йылысь. Сиис аслас ёрт да поэт [[Размыслов Ананий Прокопьевич|Ананий Размысловлы]] кывбуръяс.

1955 воын вӧлі йӧзӧдӧма «Менам Отчизна» медводдза кывбур чукӧр, кытчӧ пырисны 20 воӧн лӧсьӧдӧм медбур кывбуръясыс. Сэки жӧ петіс «Четыре песни» чукӧр — Ф.Щербаков кывбуръяс вылӧ [[Осипов Александо Георгиевич|Александр Осиповӧн]] лӧсьӧдӧм сьыланкывъяс.

Фёдор Щербаков тӧдса медводз кыдзи поэт-лирик, сьыланкывъяс тэчысь. «Менам Отчизна», «Енэж кодь лӧз синъяса», «Кор ми аддзысьлам тэкӧд» кывбуръяс вылӧ сьыланкывъясыс лоины тӧдсаӧсь быд коми мортлы. [[1961]] воын «Где-то плакала гармонь» (сьыланногыс [[Мастеница Вацлав Ииосифович|Вацлав Мастеницалӧн]])«Юность» москваса радиостанцияӧн вӧлі шуӧма медбур сьыланкывйӧн.

Сылӧн перӧ улысь петісны «Кир Вась» да «Домна Каликова» кывбура героическӧй драмаяс. Мӧд драма сертиыс ленинградса шылад тэчысь Борис Архимандритов гижис опера, кодӧс петкӧдлісны Опера да балет театрын.

Ф. Щербаковлысь кывбуръяссӧ вӧлі вуджӧдӧма уна кыв вылӧ: [[Украина кыв|украина]], [[Беларус кыв|беларус]], [[Молдав кыв|молдава]], [[Венгер кыв|венгер]], [[Болгар кыв|болгар]] кывъяс вылӧ. Ленинградса поэт-вуджӧдчысь Глеб Пагирев ёна вуджӧдіс Фёдор Щербаковлысь кывбуръяссӧ роч кыв вылӧ, кодъяс петісны «Если любишь» кывбур чукӧрын ([[1972]]). Тайӧ небӧг йывсьыс уна буртор шуис нималана гижысь А. Рекемчук, а «Литературная Россия» газет йӧзӧдіс небӧг вылас рецензия.

Коми литератураын Ф.В. Щербаков тӧдса и кыдзи вуджӧдчысь. Комиӧдіс [[Пушкин Александр Сергеевич|А.С. Пушкинлысь]] «Русалка» драма. Щербаковлӧн веськӧдлӧм улын [[1949]] воын вӧлі йӧзӧдӧма ыджыд роч гижысьлысь комиӧдӧм гижӧдъяса медводдза небӧгсӧ. Коми поэт комиӧдіс В. Осеевалысь «Васёк Трубачёв и его товарищи» (1950), В. Бианкилысь «На великом морском пути» (1950) повесьтъяс, М. Салтыков–Щедринлысь «Сказки»(1955), И. Тургеневлысь «Муму» (1957), «Знак дружбы» (1958), а сідзжӧ М. Лермонтовлысь, К. Рылеевлысь, Н. Некрасовлысь, Г. Гейнлысь, А. Блоклысь, В. Брюсовлысь, М. Шаковскийлысь, С. Михалковлысь, Д.М. Родарилысь, Н. Гильенлысь да мукӧдлысь кывбуръяссӧ.

СССР-са гижысь котырын [[1953]] восянь.

== Небӧгъяс ==
=== Комиӧн ===
* Менам Отчизна. — [[Сыктывкар]], [[1955]].
* Тулыс. — [[Сыктывкар]], [[1964]].
* Кодзувъяс оз кусны. — [[Сыктывкар]], [[1969]].
* Кывбуръяс. — [[Сыктывкар]], [[1974]].
* Менам куслытӧм кодзув: Кывбуръяс, драмаяс / Лӧсьӧдіс [[Тимин Владимир Васильевич|В.В. Тимин]]; Серпасаліс [[Лисовский Юрий Николаевич|Ю.Н. Лисовский]]; Водзкывйыс [[Мартынов Валерий Иванович|В.И. Мартыновлӧн]]. — [[Сыктывкар]]: [[Анбур (небӧг лэдзанін)|ООО «Анбур»]], [[2010]]. — 320 л.б.

=== Роч кыв вылӧ вуджӧдӧмӧн ===
* Поёт тайга. — [[Сыктывкар]], [[1965]].
* Если любишь. — [[Сыктывкар]], [[1972]].
* Годы, расскажите о себе. — [[Сыктывкар]], [[1977]].

== Паметь ==
* [[2000]] — Турья сиктса библиотекалы сетӧма Ф.В. Щербаковлысь ним.

== Наградаяс ==
* «Гӧрд Кодзув» орден

== Ӧшмӧсъяс ==
* http://foto11.com/komi/writer/scherbakov.php
* [http://www.nbrkomi.ru/page/1407 Коми Республикаса Национальнӧй библиотека]
* [https://web.archive.org/web/20160306125749/http://wiki.fu-lab.ru/index.php/%D0%A9%D0%B5%D1%80%D0%B1%D0%B0%D0%BA%D0%BE%D0%B2_%D0%A4%D1%91%D0%B4%D0%BE%D1%80_%D0%92%D0%B0%D1%81%D0%B8%D0%BB%D1%8C%D0%B5%D0%B2%D0%B8%D1%87 Ф. В. Щербаковлӧн библиография FU-Lab сайтын].

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Туръя сикт овмӧдчӧмин]]

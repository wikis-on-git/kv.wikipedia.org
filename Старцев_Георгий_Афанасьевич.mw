{{Персоналия}}
'''Старцев Георгий Афанасьевич''' (Опонь Ёгор; [[1902 во|1902]]—[[1943]]) — [[коми кыв|коми]] [[Коми гижысьяс анбур серти|гижысь]], кыв туялысь, этнограф.

== Олан туй ==
Георгий Старцев чужис [[1902 во]]ся [[21 урасьӧм|урасьӧм тӧлысь 21-ӧд лунӧ]] [[Яренск уезд]]са Онежье вӧлӧсьтысь [[Катыдпом (Княжпогост район)|Катыдпом]] грездын (ӧні — [[Коми Республика]]са [[Княжпогост район]]). Сылӧн медводдза велӧдысьӧн лоис батьыс. [[1916 во]]ын помаліс [[Туръяыб (Княжпогост район)|Туръяыбын]] вичкобердса школа. Сэсся бать-мамыс мӧдӧдісны писӧ Соловецкӧй манастырӧ, кысянь пырис велӧдчыны [[Гам (Емдін район)|Гамса]] кыквося школаӧ. Сійӧс эштӧдӧм бӧрын [[1918 во]]ын пырис велӧдчыны [[Емдін (сикт)|Емдінса]] велӧдысьяслӧн семинариаӧ.

[[1919]] воын доброволечӧн тышкасис Гӧрд армиаын, воюйтіс Коми муын, Войвыв Двинаын, Петроград улын Юденичлы паныд. [[1920 во]] пансигӧн водзӧ велӧдчис [[Яренск]]ын велӧдысьяслӧн куимвося курсъяс вылын. Зыряна-коми югдӧдӧм серти '''Войвыв Двина губерняса I-дза съезд''' дырйи, мый вӧлі [[Усть-Сысольск]]ын [[1920 во]]ся [[12 кӧч|кӧч тӧлысь 12—13-ӧд лунъясӧ]], пырӧдчис коми (зыряна) автономия лӧсьӧдӧм йылысь сёрниӧ. Сійӧс бӧрйисны '''РСФСР-са национальносьтъяслӧн делӧяс кузя народнӧй комиссариатысь Зыряна юкӧнӧ''' пырысьӧн. Сэні уджаліс 1920-ӧд вося [[кӧч тӧлысь]]сянь [[1921]]-ӧд вося [[тӧвшӧр тӧлысь]]ӧдз Зыряна юкӧдын секретарӧн. [[1921]]-ӧд вося [[тӧвшӧр тӧлысь]]ӧ бӧр воис Усть-Сысольскӧ, лои '''Йӧзӧс велӧдан Институтса''' студентӧн, медым мунны велӧдны коми школаясӧ. [[1921]]-ӧд вося [[кӧч тӧлысь]]ӧ Георгий Старцевӧс мӧдӧдӧны велӧдчыны Петроградса университетӧ.

[[1921]]—[[1924]] воясӧ Старцев — ФОН ун-тын общественнӧ-педагогическӧй юкӧнса студент. Ӧттшӧтш велӧдчис географическӧй факультетса этнография юкӧнын. Сылӧн уджлӧн научнӧй веськӧдлысьясӧн вӧліны социолог да юрист Н. А. Гредескул, этнографъяс Л. Я. Штернберг да В. Г. Богораз-Тан.

Университет помалӧм бӧрын сійӧс кольӧдісны сэтчӧ: медводз социология кафедраӧ, а [[1925 во]]ся [[косму тӧлысь]]сянь — Рытыввыв да Асыввыв литература да кыв институтлӧн (ИЛЯЗВ) асыввыв подсекцияса научнӧй сотрудникӧн. [[1926 во]]ся [[рака тӧлысь]]сянь [[1929 во]]ся [[кӧч тӧлысь]]ӧдз — Рытыввыв да Асыввыв литература да кыв институтын аспирант.

[[1932 во]]сянь Георгий Старцев уджаліс [[Коми канмуса педагогика институт]]ын, [[1932 во]]сянь — Коми обласьтса краеведческӧй музейын директор.

[[1936 во]]ся [[кӧч тӧлысь]]ӧ Г. Старцев бергӧдчис Ленинградӧ, велӧдіс школаясын. [[1936 во]]ся [[вӧльгым тӧлысь|вӧльгым]]—[[ӧшым тӧлысь]]ясӧ сёрнитчӧм серти уджаліс Публичнӧй библиотекаын, а [[1937 во]]ся [[29 рака|рака тӧлысь 29-ӧд лунсянь]] [[29 лӧддза-номъя|лӧддза-номъя тӧлысь 29-ӧд лунӧдз]] уджаліс штатас научнӧй литература юкӧдын 1-дза разряда библиотекарӧн. Веськӧдліс юкӧдас асыввыв-фин котырӧн. Библиотекаысь уволитісны [[1937 во]]ся [[27 лӧддза-номъя|лӧддза-номъя тӧлысь 27-ӧд лунӧ]].

Сыктывкарын олігӧн [[1936 во]]ся [[20 моз|моз тӧлысь 20-ӧд лунӧ]] Г. Старцевӧс вӧтлісны ВКП(б)-ысь. [[1937 во]]ся [[18 моз|моз тӧлысь 18 лунӧ]] сійӧс арестуйтісны Ленинградын «Контрреволюционная организация блока правых, троцкистов и буржуазных националистов во главе с первым секретарем Коми обкома ВКП(б) А.А. Семичевым» делӧ серти. [[1938 во]]ся [[лӧддза-номъя тӧлысь]]ӧ Урал кытшса НКВД войскалӧн военнӧй трибунал пуксьӧдіс 10 во кежлӧ. [[1940 во]]сянь Г.А. Старцев вӧлі ссылкаын Красноярск крайын. Сэсся муніс фронт вылӧ. Усис [[Айму вӧсна Ыджыд тыш]] дырйи [[1943 во]]ын [[Сталинград]] улын.

Реабилитируйтісны [[1956 во]]ын, партияӧ бӧр босьтісны [[1989 во]]ын.

== Туясян удж ==
Георгий Старцев аспирантӧн на босьтчис туявны [[Коми-Зыряна|коми]], [[Коми-Пермякъяс|перымса коми]], [[яранъяс|яранъяс (ненча)]], [[ӧстякъяс|ӧстякъяс (хантъяс)]], [[вӧгулъяс|вӧгулъяс (манси)]] войтырлысь йӧзкостса культура да кывъяс.

Аспирантураын ветлӧдліс Н.Я. Маррлӧн яфетическӧй семинарӧ, [[финн-йӧгра кывъяс]] йылысь тӧдмаліс Д.В. Бубрих да Н.Н. Поппе семинаръясысь. [[1927 во]]ын куим тӧлысь стажируйтчис [[Хельсинки]] университетлӧн да [[Берлин]] университет бердса Венгер институтлӧн финно-угроведение кафедраясын. Та кындзи унаысь ветліс чукӧртны материал экспедицияӧ: [[Коми (Зыряна) асвеськӧдлан обласьт]]ӧ,  Урал обласьтса [[Перым Коми кытш]]ӧ, [[Тобольск губерня]]са Березов уездӧ, [[Кардор губерня]]са Большеземельскӧй тундраӧ.

Аспирантӧн на велӧдіс '''Ленинград канму университетысь''' география факультетлӧн этнография юкӧнын (финн-йӧгра этнографияысь семинарий, перымса финн-йӧгра этнографияысь курс). [[1925 во]]сянь велӧдіс Войвывса войтыръяслӧн Институтын [[ханты кыв|ӧстяк]] да [[вӧгул кыв]]ъяс. [[1928 во]]сянь — Ленинградса канму педагогика институтлӧн коми юкӧнын доцент (коми войтырлӧн этнография да история), [[1931 во]]сянь — ЛИЛИ-ын этнография кафедраса велӧдысь.

ВКП(б)-ӧ пырысьӧн Старцев ноксис общественнӧй уджӧн. Вӧлі пырӧ Ленинградсянь краеведениелӧн Шӧр Бюроӧ, Ленинградса СНР бюроӧ. Вӧлі веськӧдлӧ Ленинградса некымын заводын ленинизм да ӧнія политика партшколаясӧн (Коминтерн нима, Н.Г. Козицкий нима, А.Н. Радищев нима, А.П. Леонов нима трампаркын и с.в.).

[[1931 во]]ын [[Сыктывкар]]ын восьтісны [[Коми канмуса педагогика институт]] да ӧттшӧтш тупкисны Ленинградса да [[Вӧлӧгда]]са институтъясысь коми юкӧнъяс. Велӧдчысьясӧс да велӧдысьясӧс вуджӧдісны Сыктывкарӧ. [[1932 во]]ся [[16 тӧвшӧр|тӧвшӧр тӧлысь 16 лунсянь]] Георгий Старцев кутіс веськӧдлыны [[Коми канмуса педагогика институт]]ын велӧдан юкӧнӧн да история кафедраӧн. Сыктывкарӧ вуджӧдӧмсӧ Г.А. Старцев лыддис «ыстӧмӧн»: сійӧ кӧсйис эз велӧдны, а нуӧдны туясьӧмъяс. Та вӧсна уджаліс дыша, водзмӧстчӧмтӧг. [[1935 во]]ся [[кӧч тӧлысь]]ӧ сійӧс уволитісны Коми институтысь («за невозможностью нагрузить его по специальности»). Медшӧр уджӧн Сыктывкарын сылӧн лои Коми обласьтса краеведческӧй музей, кӧні директораліс [[1933 во]]сянь нин. Та кадӧ гижис «Зыряне» ыджыд удж — Сӧвет кадся медводдза монографическӧй очерк, мый коли йӧзӧдтӧг.

Старцев гижис 40 сайӧ удж яран, хант, манси да коми войтырлӧн история, этнография да кывйысь. Йӧзӧдсьыны кутіс [[1923 во]]сянь, кор петіс [[коми кыв|комиӧн]] 1-дза тшупӧда школаяслы методическӧй пособие. [[1927]] восянь Н.Н. Поппекӧд йӧзӧдіс «Финно-угорские народы» небӧг, мый серти 1950-ӧд вояс помӧдз велӧдісны тайӧ войтырыслысь йӧзкостса культурасӧ. Сідзжӧ лэдзис «Остяки» да «Самоеды» небӧгъяс. Уджъясас вӧлі пыртӧма ас чукӧртӧм уна полевӧй материал. Мукӧд мытшӧдсӧ вӧлі гӧгӧрвоӧдӧ «яфетическӧй теории» боксянь, мый оз лӧсяв збыльыслы. Старцевӧн чукӧртӧм уна этнографическӧй материал вошис арестуйтігас.

== Гижан удж ==
1920-ӧд вояссянь Опонь Ёгор гижліс кывбуръяс, лӧсьӧдіс повесьт (эз и йӧзӧдлыны).

== Небӧгъяс ==
* Свадебные причитания зырян // Материалы по свадьбе и семейно-родовому строю народов СССР. — [[Петыркар|Ленинград]], [[1926]].
* Финно-угорские народы: Очерки. — [[Петыркар|Ленинград]], [[1927]]. (соавтор Н.Н. Поппе)
* Остяки: Социально-этнографический очерк. — [[Петыркар|Ленинград]], [[1928]].
* [http://foto11.com/komi/docs/books/startsev1929.zip Важӧн да ӧні]. — [[Усть-Сысольск]], [[1929]].
* Самоеды (ненча): Историко-этнографические исследования. — [[Петыркар|Ленинград]], [[1930]].

== Ӧшмӧсъяс ==
* [http://history-x.ru/03/17/074.htm Старцев Георгий Афанасьевич]
* [http://foto11.com/komi/vip/gstartsev.php Старцев Георгий Афанасьевич — первый профессиональный этнограф]
* [[Сова Валентина Алексеевна|Сова В.А.]] Неизвестные фотографии этнографа Г.А. Старцева // Известия [[Коми му туялан котыр|Общества изучения Коми края]]. — [[Сыктывкар]], [[2007]]. — № 1 (10).
* [http://www.nlr.ru/nlr_history/persons/info.php?id=1205 Сотрудники РНБ — деятели науки и культуры]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Туялысьяс]]
[[Категория:Сьӧська сикт овмӧдчӧмин]]
[[Категория:Айму вӧсна Ыджыд тыш вылӧ усьысьяс]]

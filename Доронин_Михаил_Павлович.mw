'''Доронин Михаил Павлович''' (Шыладорса Миш; [[1902]]—[[1939]]) — [[коми кыв|коми]] [[Коми гижысьяс анбур серти|поэт, критик]].

== Олан туй ==
Михаил Доронин чужӧма [[Вӧлӧгда губерня]]ысь [[Усть-Сысольск уезд]]са [[Шыладор (Сыктывдін район)|Шыладор]] сиктын [[1902 во]]ся [[3 кӧч|кӧч тӧлысь 3-ӧд лунӧ]]. 

[[1921 во]]ын помалӧма сӧветскӧй партийнӧй школа. Уджалӧма вӧлӧсьтса исполкомын делопроизводительӧн да шлен-секретарӧн. [[1927 во]]сянь — Михаил Доронин [[Удора район]]са исполкомын веськӧдлысь. 1930-ӧд вояс пансигӧн велӧдчӧма редакторъяслӧн да газетса уджалысьяслӧн курсъяс вылын. Служитӧма Гӧрд Армиаын. Демобилизация бӧрас уджалӧма сӧветскӧй органъясын, газетъясын да [[Коми небӧг лэдзанін]]ын. [[Коми гижысь котыр|СССР-са Гижысь котырын]] [[1934 во]]сянь. [[1935 во]]сянь веськӧдлӧма Коми гижысь котырӧн да редакторалӧма [[Войвыв кодзув (журнал)|«Ударник»]] журналын.

Кыдзи и уна мукӧд гижысьӧс, Шыладорса Мишӧс мыждісны «буржуазнӧй национализмын» да «сепаратизмын», вӧтлісны партияысь да репрессируйтісны. Кулӧма [[Магадан]]ын СССР-са НКВД-лӧн Севвостоклагерса бурдӧдчанінын [[1939 во]]ся [[13 ӧшым|ӧшым тӧлысь 13-ӧд лунӧ]]. Реабилитируйтӧма [[1956]] вося [[3 моз|моз тӧлысь 3-ӧд лунӧ]].

== Гижан удж ==
Михаил Доронин гижӧма кывбуръяс («Паш Колялы», «Узьтӧм войясӧ», «Талун», «Ва катчӧс мӧдӧдчис», «Кык во визьясӧн кыскалӧ плуг...»), но асьсӧ ёнджыка петкӧдлӧма кыдзи критик, гижӧма критическӧй статья, пасйӧд да рецензия жанръясын. [[1934 во]]ын сӧветскӧй гижысьяслӧн медводдза Ставсоюзса съездлӧн делегат.

== Ӧшмӧсъяс ==
* ''Полещиков В.М.'' Михаил Доронин (1902—1939) // Репрессированные литераторы. — [[Сыктывкар]], [[2008]]. — С. 198—201.

== Ыстӧдъяс ==
<references/>

[[Категория:Персоналия:Коми]]
[[Категория:Персоналия анбурӧд]]
[[Категория:Коми гижысь]]
[[Категория:Придаш сикт овмӧдчӧмин]]
[[Категория:Чужисны 1902 воын]]
[[Категория:Кулісны 1939 воын]]
[[Категория:Коми гижысь котырӧ пырысьяс]]

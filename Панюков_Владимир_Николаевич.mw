'''Панюков Владимир Николаевич''' (гусяним — '''Коми'''; [[1885 во|1885]]—[[1938 во|1938]]) — контрразведчик, [[СССР|Сӧвет кадся]] [[Коми-Зыряна|коми]] военачальник, комбриг, генерал-майор.

== Олан туй ==
Владимир Панюков чужис [[Вӧлӧгда губерня]]ын [[Усть-Сысольск уезд]]са [[Нёбдін (Кӧрткерӧс район)|Нёбдінын]] (ӧні — [[Коми Республика]]ысь [[Кӧрткерӧс район]]са сикт) [[1885 во|1885 вося]] [[12 сора|сора тӧлысь 12 (24) лунӧ]].

Усть-Сысольскса гимназия помалӧм бӧрын пырис велӧдчыны Варшаваса (ӧні — [[Улыс Вылькар]]са) политехническӧй институтӧ. Инженер профессия босьтӧм торкис [[Медводдза мирӧвӧй тыш]] — [[1915 во]]ся [[ода-кора тӧлысь]]ӧ сійӧс босьтӧны армия да мӧдӧдӧны 171-ӧд запаснӧй пехотнӧй батальон. Вӧльгым тӧлысьӧ помаліс прапорщикъяслысь 3-ӧд Петергофса школа. Фронтъясын веськӧдліс взводӧн, ротаӧн, баталёнӧн, вӧлі полкса адъютантӧн. Тышкасигас ранитчыліс. [[1917 во]]ся Октябр революция дырйи вӧлі бӧрйӧма полкса комитетӧ.

[[1917 во]]ся [[вӧльгым тӧлысь]] помын бергӧдчис чужан сиктас. Кутіс веськӧдлыны [[Усть-Сысольск уезд]]са милицияӧн, пырис Усть-Сысольскса военнӧй сӧветӧ. [[1918 во]]ын пырис ВКП(б)-ӧ, мый тӧдчис сылӧн военнӧй карьераӧ.

[[Гражданскӧй тыш]] пансигӧн Панюковӧс мӧдӧдісны [[Югдін]]ӧ, а сэсянь — фронтӧ. Тышкасис лунвыв фронтын генерал Деникинлы паныд, Польша фронтын, пӧдіс Сибырын йӧзлысь кыпӧдчӧм.

Сы кадӧ В. Панюковлӧн карьера сӧвмӧмкӧд ӧттшӧтш ӧдйӧ вежласисны должносьтъяс: Никольскса запаснӧй баталёнын командир ([[1918 во]]ся [[кӧч тӧлысь]]сянь — [[1919 во]]ся [[ода-кора тӧлысь|ода-кора тӧлысьӧдз]]), 1-дза стрелковӧй запаснӧй полкын командир ([[1919 во]]ся [[ода-кора тӧлысь]]сянь [[ӧшым тӧлысь|ӧшымӧдз]]), 47-ӧд дивизияса 3-ӧд да 139-ӧд бригадаын командир ([[1919 во]]ся [[ӧшым тӧлысь|ӧшымсянь]] [[1920 во]]ся [[моз тӧлысь|моз тӧлысьӧдз]]); Харьков военнӧй кытшын запаснӧй войскаяслӧн командир ([[1920 во]]ся [[моз тӧлысь]]сянь [[вӧльгым тӧлысь|вӧльгымӧдз]]), 1-дза Украинаса запаснӧй бригадаын, пытшкӧсса службаяслӧн 21-ӧд дивизиын, 47-ӧд стрелкӧвӧй дивизиялӧн 139-ӧд бригадаын командир ([[1920 во]]ся [[вӧльгым тӧлысь]]сянь — [[1921 во]]ся [[кӧч тӧлысь|кӧч тӧлысьӧдз]]); Туркестанса фронтын торъя тӧдчанлуна часьтъясын штабса да Ленинградса военнӧй кытшын начальник ([[1921 во]]ся [[кӧч тӧлысь]]сянь — [[1924 во]]ся [[косму тӧлысь|косму тӧлысьӧдз]]), 56-ӧд стрелкӧвӧй Москваса дивизиын командирлӧн отсасьысь, Украинаса военнӧй кытшын штабса начальник бердын ([[1924 во]]ся [[косму тӧлысь]]сянь [[йирым тӧлысь|йирымӧдз]]), штабас Организационно-мобилизационнӧй юкӧдын начальник.

[[Туркменистан|Туркестанын]] служитігӧн Владимир Николаевичӧс мӧдӧдісны [[Ташкент|Ташкентӧ]] востоковедение курсъяс вылӧ, кӧні дженьыд кадӧн велӧдіс [[китай кыв]] (ставнас тӧдіс 6 кыв). РККА-са штаблӧн 4-ӧд (разведывательнӧй) управление бердын помаліс кыйӧдчан курсъяс. Та бӧрын сійӧс индісны РККА-са штаблӧн разведуправлениеса юкӧдӧ начальникӧн.

[[1925 во]]ся [[ода-кора тӧлысь]]сянь [[1926 во]]ся [[моз тӧлысь|моз тӧлысьӧдз]] Владимир Панюков вӧчӧ СССР-са РВС-лысь гуся уджъяс, сійӧ — [[Китай]]ын военнӧй сӧветник, вуджӧдчысь, Вампу школаын велӧдысь. Сӧветникӧн сійӧ тышкасис Гуандунын. Та кадӧ В.Н. Панюковлы сирасьӧ «Коми» гусяним, мый улын сійӧ уджалӧ Гуанчжоу котырын.

Кор пансис Войвывса поход, Китайын Гоминьданлӧн веськӧдлан котырса медыджыд военнӧй сӧветник Василий Блюхер индӧ В.Н. Панюковӧс 26-ӧд корпусса командир генерал Бай Чун-си дорӧ сӧветникӧн. [[1927 во]]ын тышъясын бура петкӧдчӧмысь («за умелое и смелое руководство операциями в Чже-Цзяне и Цзян-су и личное участие в боях под Шанхаем») маршал Блюхерлӧн индӧмӧн Панюковлы сетӧма [[Гӧрд дӧрапас орден]].

[[1932]]-[[1936 во]]ясӧ Владимир Панюков уджалӧ разведуправлениеын: [[Монголия]]са йӧзкостса армиялӧн Главнӧй штабын 3-ӧд юкӧдын военнӧй сӧветник, 6-ӧд (ортсы йитӧдъяс) юкӧдын начальник, 9-ӧд (монгол-синьцзян) юкӧдын начальник. [[1934 во]]ын сылы сетӧма комбриг званньӧ, мый лӧсялӧ ӧні генерал-майор званньӧлы.

Кор [[1937 во]]ын пансис Ыджыд террорлӧн мӧд гы, тайӧ инмис и Ылыс Асыввывса армиялы, кӧні Василий Блюхер веськӧдліс «военнӧйяслӧн делӧ» серти военнӧй трибуналӧн: армияса пӧшти став командирсӧ вӧлі репрессируйтӧма. Владимир Панюковӧс пуксьӧдӧма [[1937 во]]ся [[моз тӧлысь]]ӧ. СССР-са НКВД-лӧн пытшкӧсса тюрмаын 7 тӧлысь чӧж сылысь корисны, медым висьтасис военнӧй заговорын да шпионажын.

СССР-са Вылыс ёрдлӧн Военнӧй коллегия [[1938 во]]ся [[15 рака|рака тӧлысь 15-ӧд лунӧ]] шуис сійӧс лыйлыны, сэки жӧ вӧлі лыйлӧма. [[1956 во]]ся [[косму тӧлысь]]ын реабилитируйтӧма.

== Наградаяс ==
* [[Гӧрд дӧрапас орден]] ([[1927 во|1927]])

== Ӧшмӧсъяс ==
* [http://respublika11.ru/2015/07/10/razvedchik-po-imeni-komi/] ''Бобракова Г.'' Разведчик по имени Коми // «Республика», 2015 во, сора тӧлысь 10-ӧд лун.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Нёбдін сикт овмӧдчӧмин]]
[[Категория:Чужисны 1885 воын]]
[[Категория:Кулісны 1938 воын]]

{{Персоналия}}
'''Шеболкин Павел Андреевич''' (Сизь Паш; Выль Паш) ([[1905]]—[[1963]]) — [[Коми кыв|коми]] [[Коми гижысьяс анбур серти|гижысь, вуджӧдчысь]].

== Олан туй ==
Павел Шеболкин чужӧма [[1905]] вося [[27 моз|моз тӧлысь 27-ӧд лунӧ]] [[Вӧлӧгда губерня]]ысь [[Усть-Сысольск уезд]]са Паджгаын (ӧні — [[Сыктывдін район]]са [[Паджга (Сыктывдін район)|Паджга]] сикт). Водз кольӧма бать-мамтӧгыс: батьтӧгыс кольӧма 6 арӧсын, мамтӧгыс — ӧкмысын. Помалӧма вичкобердса школаын куим класс. Заптӧма пес Нювчим заводлы, уджалӧма озырджык кресттяналы.

[[1920]] восянь велӧдчӧма [[Усть-Сысольск уезд]]са партия комитетлӧн курсъяс вылын. [[1923]] восянь вӧлӧма «Комитрестын» курьер-переписчикӧн. Сэки жӧ пырӧма обласьтса сӧветскӧй партшколаӧ. 1920-ӧд воясӧ уджалӧма [[Сыктывкар]]са да [[Изьва (сикт)|Изьваса]] военкоматъясын. Сэсся уджалӧма [[Коми небӧг лэдзанін]]ын, [[Войвыв кодзув (журнал)|«Ударник»]] журналын да [[Коми гижысь котыр]]лӧн правленньӧын.

[[1937 во]]ын сійӧс репрессируйтісны, мыждісны буржуазно-националистическӧй контрреволюционнӧй котырлӧн уджӧ пырӧдчӧмысь. [[1938 во]]ся [[7 сора|сора тӧлысь 7-ӧд лунся]] шуӧмӧн НКВД-лӧн Особӧй совешанньӧ мӧдӧдӧма сійӧс 5 во кежлӧ лагерӧ. [[1942 во]]ся [[4 ӧшым|ӧшым тӧлысь 4-ӧд лунӧ]] мездӧмаӧсь.

Тышкасьӧма [[Айму вӧсна Ыджыд тыш]] вылын. Воӧма сэтысь [[Гӧрд Кодзувлӧн орден|Гӧрд Кодзувлӧн орденӧн]] да медальясӧн. Война бӧрын сылы ковмис нӧшта кыкысь пукавны дзескыдінъясын. [[1956 во]]ын шыӧдчӧма Коми АССР-са КГБ-ӧ; реабилитируйтісны [[1956]] вося [[19 йирым|йирым тӧлысь 19-ӧд лунӧ]].

Олӧм помланьыс сійӧ уджалӧма радиоын, республикаса да районса газетъясын, [[Коми небӧг лэдзанін]]ын челядь литература редакторӧн.

Кулӧма [[1963]] вося [[14 кӧч|кӧч тӧлысь 14-ӧд лунӧ]].

== Гижан удж ==
Усть-Сысольскын комсомолъяслӧн курсъяс вылын велӧдчигӧн П. Шеболкин тӧдмасьӧма уком партияса секретар, коми поэт [[Нёбдінса Виттор|Виктор Савинкӧд]], мый ёна тӧдчис олӧм вылас. Та кадӧ сійӧ ветлывлӧма том коммунаръяслӧн карса клубӧ, лыддьӧма да кывзӧма сэні Виктор Савинӧс, [[Колегов Егор Васильевич|Егор Колеговӧс]] да мукӧд гижысьӧс, кутӧма ачыс гижны кывбур да лӧсьӧдны сьыланног.

[[1923]] воын йӧзӧдӧма «Югыдлань» медводдза кывбурсӧ [[Коми му (газет)|«Югыд туй»]] газетын. Ачыс поэтыс шуӧма, мый гижны босьтчӧма [[1926 во]]ын, кор «Коми сикт» газетын йӧзӧдӧма кывбур чукӧр. [[1928 во]]ын гижӧма «Джуджыд керӧсын» кывбур, мый лои йӧзкостсаӧс да зэв радейтанаӧн.

[[1928]]—[[1937 во]]ясӧ уна гижӧ: кывбуръяс, поэмаяс, челядьлы мойдъяс, литературно-критическӧй уджъяс. Найӧ петалӧны газетъясын да [[Войвыв кодзув (журнал)|«Ордым»]] журналын. Сійӧ пырӧ пролетарскӧй гижысьяслӧн Коми ассоциацияӧ (КоАПП), медводдзаяс лыдын пырӧ [[Коми гижысь котыр|СССР-са гижысь котырӧ]].

[[1929 во]]ын гижӧма «Куслытӧм кодзувъяс» поэма — Гражданскӧй тыш кадӧ изьвайывса партизанъяслӧн повтӧмлун йылысь. Та кадӧ жӧ петӧ Павел Шеболкинлӧн медводдза небӧг — «Партизан Ваньӧ», [[1930 во]]ын — «Гудӧк» небӧг. «Гудӧк» поэма йылысь ёна вензисны.

Ёна тшӧкыда гижысь нимӧдіс вӧр лэдзысьяслысь уджсӧ: «Трактор вӧрын» ([[1930]]), «Вӧрлэдзысьлӧн марш» ([[1930]]), «Туганъяс» ([[1930]]), «Палаззяса ударникъяслӧн марш» ([[1933]]), «Кывт жӧ, вӧрӧй» ([[1936]]) да мукӧд.

«Бордъя вояс» кывбур чукӧр ([[1932]]) эскӧдіс, мый коми литератураын быдмӧ ыджыд поэт-романтик. 1930-ӧд вояс шӧрын петӧны татшӧм лиричнӧй кывбуръяс, кыдзи: «Гажӧн ыпъялӧ зарниа лун» ([[1934]]), «Регыд, регыд ми аддзысям тэкӧд» ([[1935]]), «Пӧрысь ниа улын» ([[1936]]) да мукӧд.

Лагерын пукалігӧн да кытчӧдз эз реабилитируйтны, Павел Шеболкинӧс абу йӧзӧдӧмаӧсь. 1962 воын йӧзӧдӧма фольклор сюжет подула челядьлы «Повтӧм Васька» мойд. Дасьтӧма бӧрйӧм кывбур чукӧр — «Гыяслы паныд» петӧма [[1964 во]]ын.

Павел Шеболкин тӧдса кыдзи вуджӧдчысь. Комиӧдӧма В. Бредельӧс, А.К. Толстойлысь «Роч характер», Ф. Панфёровлысь «Бруски», Н. Островскийлысь «Кыдзи закаляйтчис сталь»; Т. Шевченколысь, Н. Асеевлысь, Я. Смеляковлысь, А. Безыменскийлысь кывбуръяссӧ да мукӧдӧс.

== Небӧгъяс ==
* ''Шеболкин П.А.'' Партизан-Ваньӧ: висьт. — [[Сыктывкар|Сыктывдін кар]]: [[Коми небӧг лэдзанін|Коми книга лэдзанін]], [[1929]]. — 36 л.б. (серпас) (Школаын велӧдчысьяслы лыддянтор) (молодцовица).
* ''Выль Паш (Шеболкин П.А.).'' Гудӧк: поэма. — [[Сыктывкар]]: [[Коми небӧг лэдзанін|Коми книга лэдзанін]], [[1930]]. — 52 л.б.
* ''Выль Паш (Шеболкин П.А.).'' Бордъя вояс: кывбур чукӧр. — [[Сыктывкар]]: [[Коми небӧг лэдзанін|Коми госиздат]], [[1932]]. — 150 л.б. (молодцовица).
* ''Выль Паш (Шеболкин П.А.).'' Кывбуръяс / Ред. [[Изъюров Иван Васильевич|''И. Изъюров.'']] — [[Сыктывкар]]: [[Коми небӧг лэдзанін|Коми госиздат]], [[1936]]. — 46 л.б. (молодцовица)
* ''Шеболкин П.А.'' Повтӧм Васька: челядьлы мойдкыв / Ред. ''В.М. Попов''; серпасаліс ''М. Безносов''. — [[Сыктывкар]]: [[Коми небӧг лэдзанін|Коми кн. изд-во]], [[1962]]. — 28 л.б.
* ''Шеболкин П.А. (Выль Паш).'' Гыяслы паныд: бӧрйӧм гижӧдъяс / Серпасаліс ''В.В. Поляков''. — [[Сыктывкар]]: [[Коми небӧг лэдзанін|Коми книжнӧй издательство]], [[1964]]. — 107 л.б.
* ''Шеболкин П.А.'' Повтӧм Васька: челядьлы мойдкыв / Серпасаліс ''М.П. Безносов'', ред. [[Попов Владимир Александрович|''В.А. Попов''.]] — [[Сыктывкар]]: [[Коми небӧг лэдзанін|Коми кн. изд-во]], [[1981]]. — 28 л.б.

== Наградаяс ==
* [[Гӧрд Кодзувлӧн орден]]

== Ӧшмӧсъяс ==
* [http://www.nbrkomi.ru/page/4466 Коми Республикаса национальнӧй небӧгаин сайт]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Паджга сикт овмӧдчӧмин]]
[[Категория:Айму вӧсна Ыджыд тыш вылӧ ветлысьяс]]
[[Категория:Коми гижысь котырӧ пырысьяс]]
[[Категория:Чужисны 1905 воын]]
[[Категория:Кулісны 1963 воын]]

[[Файл:Greater scaup female.jpg|thumb|300px|Ыджыд турунчӧж (энь)]]
[[File:Aythya marila MHNT.ZOO.2010.11.20.1.jpg|thumb| ''Aythya marila'']]
'''Ыджыд турунчӧж''' ({{lang-la|Aythya marila}}; {{lang-ru|Морская чернеть}}) — утка котырысь ваын уялысь [[лэбач]].

'''Турунчӧж''' котырса уткаяс пӧвстын туялысьяс торйӧдӧны 3 сикас тылабордаӧс: [[гӧрд юра турунчӧж]] (красноголовая чернеть), [[тугъя турунчӧж]] (хохлатая чернеть) да '''ыджыд турунчӧж''' (морская чернеть). Гӧрд юра турунчӧж — шоч лэбач, быдтысьӧмсӧ казявлӧмаӧсь сӧмын ӧтилаысь — [[Печора]] йылысь. Мукӧд сикасыслӧн лыдыс ёна унджык, да паныдасьлӧны найӧ частӧджыка — либӧ тундраын да вӧра тундраын (ыджыд турунчӧж), либӧ лунвылынджык — пармаса юяс да тыяс бердын (тугъя турунчӧж).

[[Файл:Greater-scaup-male2.jpg|thumb|300px|Ыджыд турунчӧж (ай)]]
== Ыджда да рӧм ==
Ыджыд турунчӧж мукӧд утка серти медся гырысьӧсь. Айыслӧн сьӧктаыс овлывлӧ кило кыксё граммӧдз, а тушаыслӧн кузьтаыс — метр джын сайӧ. Сылӧн юрыс, сьыліыс, морӧсыс да мышкуыслӧн бӧрладорыс сьӧд рӧма, кынӧм улыс еджыд. Кокыс да паськыд нырыс рудов. Синмыс югыдкольквиж.

== Паськалӧм ==
Олӧны-вылӧны ыджыд турунчӧжъяс оз сӧмын [[Европа]]лӧн кӧдзыдінъясас, а тшӧтш и Войвыв [[Америка]]лӧн рытыв-вой юкӧнъясас. Комиӧ локтӧны [[ода-кора тӧлысь]]ын. Гожъян местаяссӧ бӧрйӧны виска тыяса инысь. 

== Поздйысьӧм ==
Гоз пӧвъясныскӧд ӧтувтчӧны тӧвъянінъясас на. Быдтысигкежлас позсӧ лӧсьӧдӧны тыяс да юяс бердӧ, туруна да кустъяса местаясӧ. Овлывлӧ и васӧдінӧ дасьтӧны, сэки поз пыдӧсас кыза вольсалӧны кос эжӧр. Пӧжны пуктӧны гырысиник рудовтурунвиж 11 кольк. Пӧжсигас позъяс пукалӧ сӧмын энь уткаыс, матӧ тӧлысь чӧж.

== Сёян ==
Пӧткӧдчӧны турунчӧжъяс кыдзи яя, сідзи и быдмӧг сёянӧн. Куталӧны васа лёльӧясӧс да небыд гагъясӧс, кокалӧны тшӧтш и ваын быдмысь турунъяс. Кынӧмпӧтсӧ перйӧны суналӧмӧн либӧ юрнысӧ туша джынйӧдзыс дзумгылӧмӧн. 

== Оласног ==
Чужанінсӧ эновтӧны тайӧ уткаясыс [[кӧч тӧлысь]] помын — [[йирым тӧлысь|йирым]] пуксигӧн. Лэбӧны неыджыд кельӧбъясӧн. Кызвыныс тӧвйӧ Балтика да [[Войвыв саридз]] бердын. Кутшӧмкӧ юкӧн воӧдчывлӧ [[Шӧрмудор саридз]]ӧдз.

== Рӧдвуж кывйын ==
Ыджыд турунчӧж — войвывса лэбач. Та вӧсна миянысь лунвылынджык олысь перым кывъя войтыр сійӧс оз тӧдны да оз и нимтыны некыдзи. Турунчӧжъясыд олӧны, поздысьӧны да быдтысьӧны тшӧкыд туруна местаясын. Татшӧмторйыскӧд йитчӧма коми нимыслӧн воддза ''турун''- юкӧныс. А -''чӧж'' юкӧнсӧ кызвын коми йӧзыс оз нин гӧгӧрво, кӧть эськӧ коркӧ вӧлӧма асшӧр кывйӧн, да сійӧн вӧдитчывлӧмаӧсь [[роч кыв|рочысь]] босьтӧм ӧнія утка кыв пыдди. Ӧткымын сёрнисикасын тайӧ важ кывйыс «ловъя» на. Сідз [[удораса]]яс да [[эжватас|Эжва кывтыдсаяс]] ӧні на шуӧны уткатӧ — '''чӧжӧн''', утка-питӧ — чӧжпиӧн, утка кольктӧ — чӧж колькйӧн да с.в. [[Перымса комияс|Коми-пермякъяслӧн]] войвывса сёрнисикасъясас '''чӧж''' «утка» кывйыд эм жӧ. [[Удмуртъяс|Удмуртъяслӧн]] быд сёрниын '''тшӧж''' «утка». Утка кыв сэні оз паныдасьлы. Рӧдвуж весьтасъяс тайӧ ас кывъясыслы эмӧсь [[мордва]]лӧн, [[ӧстякъяс|ӧстякъяслӧн]] да [[вӧгулъяс|вӧгулъяслӧн]]  кывворын.
== Ӧшмӧсъяс ==
* [[Ракин Анатолий Николаевич|''Ракин А.Н.'']] Турунчӧж // [[Би кинь (журнал)|Би кинь]], [[2014 во|2014]]. — 3 №.

{{Stub}}

[[Категория:Лэбачьяс]]

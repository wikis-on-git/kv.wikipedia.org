{{Персоналия}}
'''Безносикова Люция Михайловна''' ([[1940]]) — [[коми кыв]] туялысь, филологияса кандидат ([[1978]]).

== Олан туй ==
Люция Михайловна чужӧма [[1940]] вося [[29 косму|косму тӧлысь 29-ӧд лунӧ]] [[Удора район]]са [[Важгорт (Удора район)|Важгорт]] сиктын. Медводз велӧдчӧма Важгортса школаын. [[1956 во]]ын мам-батьыскӧд локтӧма Сыктывкарӧ, велӧдчӧма 1-ӧд номера школаын. [[1958 во]]ын пырӧма [[Коми канмуса педагогика институт]]лӧн история да филология факультетӧ. Люция Михайловна ӧкмыс во зільӧма [[Коми му (газет)|«Югыд туй»]] газетын, пырӧма Россияса журналистъяслӧн котырӧ. [[1972 во]]ын локтӧма уджавны [[Коми наука шӧрин]]са [[Кыв, литература да история институт]]ӧ. Велӧдчӧма [[Москва]]ын аспирантураын академик Б.А. Серебренников, профессоръяс [[Илля Вась|В.И. Лыткин]] да К.Е. Майтинская, А.П. Феоктистов дорын.

== Туясян удж ==
Кандидатлысь диссертациясӧ Люция Михайловна дорйӧма [[1978 во]]ын Тартуса университетын, туялӧма сёрнисикасъяслысь коми гижӧда  кыв озырмӧдӧмын тӧдчанлунсӧ. Уджсӧ вӧчӧмакоми лингвист [[Гуляев Евгений Семёнович|Е.С. Гуляевлӧн]] веськӧдлӧм улын. Сёрӧнджык диссертациясӧ вӧлі лэдзӧма торъя небӧгӧн.

[[Кыв, литература да история институт]]ын Люция Михайловна уджалӧма нелямын кык во, лоӧма коми лексикология, диалектология, литература кывлысь сӧвмӧмсӧ туялӧмын тӧдчана специалистӧн. Дасьтӧма 140 унджык научнӧй удж да гижӧд, найӧс йӧзӧдӧма [[Россия]]ын, [[Эстония]]ын, [[Венгрия]]ын, [[Финляндия]]ын. Пуктӧма ассьыс пай «Коми язык», «Республика Коми», «Историко-культурный атлас Республики Коми» энциклопедияяс лӧсьӧдӧмӧ

Финн-угроведъяс пӧвстын Люция Михайловнаӧс медся бура тӧдӧны кыдзи лексикологӧс да лексикографӧс, лексика боксянь коми кывлысь озырлунсӧ туялысьӧс. Уджъёртъясыскӧд дасьтӧма уна выль кывкуд. Тайӧ и антонимъяслӧн, омонимъяслӧн, синонимъяслӧн, эпитетъяслӧн, велӧдчысьяслы этимологическӧй словаръяс, комиа-роч да роча-коми кывчукӧръяс. Бӧръя кык кывкудйыс коми кывсӧ медся шымыртанаӧсь, ӧтиас пыртӧма 31 сюрс, мӧдас — 52 сюрс кыв. На вылӧ мыджсьӧны и ичӧтджык словар дасьтысьяс, наӧн ёна вӧдитчӧны школаын.

[[2003 во|2003]]—[[2007 во]]ясӧ Люция Михайловна юрнуӧдӧма коми сёрнисикас кывкуд дасьтысь котырӧн. Словарлӧн медводдза томыс петӧма [[2012 во]]ын, мӧдыс — [[2014 во]]ын. Сэтчӧ пыртӧма 78 сюрс гӧгӧр кыв.

Л.М. Безносикова туялӧма и ловъя вомгорув сёрни да гижӧда кывъяс, налысь ӧта-мӧд костса йитӧдсӧ, литература кывлысь озырмӧмсӧ. Тайӧ уджыслы кывкӧртӧдӧн лоисны «Роль диалектной лексики в формировании словарного состава коми литературного языка», «Роль писателей в обогащении лексики коми литературного языка», мукӧдкӧд ӧтвылысь дасьтӧм «Современный коми язык. Лексикология», «Удорский диалект коми языка» да мукӧд петас.

Туялӧма ӧнія коми кывлысь вежсьӧмсӧ, зільӧма гӧгӧрвоны, кутшӧм выль кывъяс пырӧны миян сёрниӧ да кыдзи. Тайӧ туясьӧмыс петкӧдчӧма «Выль коми кыввор», «Неологизмы в коми языке: социолингвистический аспект изучения», [[Цыпанов Евгений Александрович|Е.А. Цыпановкӧд]] дасьтӧм «Словарь общественно-политических терминов» уджъясын.

[[1994 во]]сянь сійӧ зільӧ и республикаса термино-орфографическӧй комиссияын. Сылысь уджсӧ донъялӧма «Коми Республикаса наукаын нимӧдана уджалысь» нимӧн, уна грамотаӧн; сійӧ куимысь босьтлӧма канму премия.

== Небӧгъяс ==
* ''Безносикова Л.М.'' Роль диалектной лексики в формировании словарного состава коми литературного языка. — [[Москва]]: Наука, [[1985]]. 112 с.
* ''Безносикова Л.М.'', [[Сорвачёва Валентина Александровна|''Сорвачева В.А.'']] Удорский диалект коми языка. — [[Москва]]: Наука, [[1990]]. 283 с.
* ''Безносикова Л.М.'', [[Айбабина Евгения Авенировна|''Айбабина Е.А.'']], [[Коснырева Раиса Ивановна|''Коснырева Р.И.'']] Коми-роч кывчукӧр / Отв. ред. Л.М. Безносикова. — [[Сыктывкар]], [[2000]]. — 815 с.
* ''Безносикова Л.М.'', [[Айбабина Евгения Авенировна|''Айбабина Е.А.'']], ''Забоева Н.К.'', [[Коснырева Раиса Ивановна|''Коснырева Р.И.'']] Коми сёрнисикас кывчукӧр. Словарь диалектов коми языка. — [[Сыктывкар]], [[2012 во|2012]]. — Т. 1. (А-О). — 1096 с.
* ''Безносикова Л.М.'', [[Айбабина Евгения Авенировна|''Айбабина Е.А.'']], ''Забоева Н.К.'', [[Коснырева Раиса Ивановна|''Коснырева Р.И.'']] Коми сёрнисикас кывчукӧр. Словарь диалектов коми языка. — [[Сыктывкар]], [[2014 во|2014]]. — Т. 2. (Ӧ-Я). — 888 с.

== Наградаяс ==
* Уджвыса ветеран ([[1987]])
* Коми Республикаса наукаын нимӧдана уджалысь([[1994]])

== Ӧшмӧсъяс ==
* Ученые Института языка, литературы и истории Коми научного центра УрО РАН: Биографический справочник / Сост. [[Жеребцов Игорь Любомирович|''И.Л. Жеребцов'']]. — [[Сыктывкар]], [[2000]]. — 212 с.
* [http://komikyv.com/archives/794 «Коми кыв» сайтын Л.М. Безносиковалӧн туясян удж йылысь]
* Люция Михайловна Безносикова. Библиографический указатель / Сост. [[Айбабина Евгения Авенировна|''Айбабина Е.А.'']], [[Мусанов Алексей Геннадьевич|''Мусанов А.Г.'']] — [[Сыктывкар]], [[2015 во|2015]]. — 32 с. 
* [[Мусанов Алексей Геннадьевич|''Мусанов А.'']] Коми кыв мем дона... // [[Коми му (газет)|Коми му]]. [[2015 во|2015]], [[30 косму|косму тӧлысь 30-ӧд лун]].

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Туялысьяс]]
[[Категория:Коми кыв туялысьяс]]
[[Категория:Сыктывкар]]
[[Категория:Кыв, литература да история институт]]
[[Категория:Важгорт сикт овмӧдчӧмин]]
[[Категория:Чужисны 1940 воын]]

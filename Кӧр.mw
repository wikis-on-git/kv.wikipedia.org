[[Файл:White-tailed deer.jpg|thumb|300px|Кӧр]]
'''Кӧр''' ({{lang-la|Cervus}}; {{lang-ru|олень}}) — гозъя кока пемӧс, торйӧдӧма 53 сикас.

== Ыджда да рӧм ==
Коми муын торйӧдӧны кык сикас кӧрӧс — вӧрса кӧръяс да видзан кӧръяс. Вӧрса кӧръясӧс некод оз дӧзьӧрит, олӧны найӧ мукӧд вӧрпаяс моз ас кежаныс. Водзын паныдасьлӧмаӧсь парма пасьтала — лунвылас и войвылас. Видзан кӧръяс олӧны сӧмын войвылын — вӧра тундраын да тундраын. Кӧр видзӧмӧ [[изьватас|изьваса комияс]] босьтчылӧмаӧсь [[XVI нэм]] помын, велӧдчылӧмаӧсь тайӧ уджас орчча войтырыслысь — [[яранъяс]]лысь. Медводдза кадас быд котыр ассьыс кӧръяссӧ видзӧ вӧлӧм оланін матігӧгӧрас. Бӧрынджык, кор быд стадаын лыдыс лоӧма 500-ысь унджык, гожйыны кутӧмаӧсь петкӧдлыны тундраӧ. [[XIX нэм]] помын нин [[Печӧра (ю)|Печӧра]] гӧгӧртасын видзан кӧръяслӧн юр лыдыс артавсьылӧма 300 сюрс гӧгӧр.

[[Йӧра]] серти кӧр латшкӧс да ичӧт пемӧс. Тушаыслӧн кузьтаыс овлывлӧ кык метрӧдз, судтаыс — метрысь неуна джуджыдджык. Сюрыс быдмӧ айясыслӧн и эньясыслӧн. [[Тӧв]]нас гӧныс кузь да тшӧкыд, кельыд рӧма, [[гожӧм]]нас дженьыдджык да шочджык, перкаль либӧ рудов рӧма. Голя ув гӧныс зэв кузь, ӧшӧдчӧма весиг. Кокыс нёль чуня, ветлӧдлігас найӧ паськалӧны. Сы вӧсна кӧръяс оз ёна вӧйласьны небыд лым вывті мунігӧн да нюръяс вомӧн вуджигӧн. Водз кок гыжйыслӧн дорышыс зэв ёсь, сы отсӧгӧн кӧръяс вермӧны перйыны лым улысь аслыныс кӧрымсӧ да дорйысьны вӧрӧгъясысь. Кучикас ньылӧм нерӧдыс зэв этша да, пӧсялігас кӧр [[пон]] моз паськыда восьтӧ вомсӧ, ӧшӧдӧ кывсӧ.

== Паськалӧм да оласног ==
Бур ныриса пемӧс. Мортлысь дуксӧ кылӧ нёль километр сайысь. Пемӧсъяс пӧвстысь кӧр дзик ӧтнасӧн сёйӧ яла. Еджыд нитшкысь ӧтдор [[гожӧм]]нас пӧткӧдчӧ тшӧтш турунӧн да пу коръясӧн. [[Тӧв]]нас содтӧд вылӧ куталӧ кок улас сюрӧм [[шыр|шыръясӧс]]. Оз ӧтдорт и косӧ веськалӧм чериясӧс.

Нӧйтчӧны кӧръяс [[йирым тӧлысь]] чӧж. Пышъялігас айясыс вермасьӧны сюръяснас. Вермысьясыс бӧрйӧны аслыныс оз ӧти, а дас кымын эньӧс да нуӧдӧны кутшӧмкӧ лӧнинӧ. Быд ӧш ассьыс энь котырсӧ сюся дӧзьӧритӧ, мукӧд айясӧс на дінӧ оз сибӧд. Нӧйтчан кадыс помасьӧм бӧрын вынтӧммӧм айыс эновтӧ энь кӧръяссӧ, и регыд мысти сылӧн сюрыс усьӧ. Вайсьӧ энь кӧр 8 тӧлысь мысти.

Кызвыныслӧн [[ода-кора тӧлысь]]ын чужӧ ӧти пи, но корсюрӧ овлывлӧ и кык. Пиянасьӧм бӧрас эньясыслӧн сюръясыс тшӧтш гылалӧны. Чужӧм мыстиыс кӧрпи пырысь-пыр сувтӧ кок вылас и пондӧ вӧтлысьны мамыс бӧрся, кытчӧ кӧть оз мун сійӧ. [[Вежон]]ся кукпи вермӧ кокньыда вуджны ю вомӧн. Кык вежон тыригӧн бычӧпиянлӧн мыччысьӧны ичӧтик сюръяс.

== Рӧдвуж кывйын ==

== Ӧшмӧсъяс ==
* [[Ракин Анатолий Николаевич|''Ракин А.Н.'']] Вӧр-васа олысьяс. — [[Сыктывкар]]: Анбур, [[2017 во|2017]]. — 240 л.б.

== Ыстӧдъяс ==
<references/>

{{Stub}}

[[Категория:Пемӧсъяс]]

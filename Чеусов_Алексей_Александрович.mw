'''Чеусов Алексей Александрович''' (Гӧрд Ӧльӧш; [[1882 во|1882]]—[[1940]]) — [[коми кыв|коми]] [[Коми гижысьяс анбур серти|гижысь]], критик, асму тӧдмалысь, общественник.

== Олан туй ==
Габӧ Педӧр Ӧльӧксан Пи Ӧльӧксей Нима Гӧрд Ӧльӧш, кыдзи асьсӧ шуліс А.А. Чеусов, чужис [[1882 во|1882 вося]] [[15 йирым|йирым тӧлысь (3)15-ӧд лунӧ]] [[Вӧлӧгда губерня]]ысь [[Усть-Сысольск уезд]]са Выльгорт сиктын (ӧні — [[Сыктывдін район]]са [[Выльгорт (Сыктывдін район)|Выльгорт]]). 

Велӧдчис Выльгортса да Усть-Сысольскса училишӧясын, Тотьмаса велӧдысьяслӧн семинариаын [[1898 во|1898]]—[[1901 во|1901]], но эз помав. [[1917]] воӧдз уджаліс школаясын велӧдысьӧн да мукӧд должносьтын.

[[1899 во|1899]]—[[1900 во|1900]] воясӧ Алексей Чеусов пырӧдчис общественнӧй уджӧ, кутіс йитӧдъяс политссыльнӧйяскӧд, мый вӧсна сы бӧрся кыйӧдчис полициа. Медводдза роч революциа дырйи разӧдіс листовкаяс, сёрнитіс митингъяс вылын [[Югдін]]ын, [[Тотьма]]ын, [[Кардор]]ын. [[1917]] воын зілис «Общество обновления местной жизни» Усть-Сысольскса котырын. Тайӧ котырыс кӧсйис нуӧдны Рочмуын демократическӧй вежсьӧмъяс. [[1918]] вося рака тӧлысьын сійӧс бӧрйисны уездса Сӧветъяслӧн исполкомӧ пырысьӧн. [[1918]] вося [[лӧддза-номъя тӧлысь]]сянь [[йирым тӧлысь|йирым тӧлысьӧдз]] А.А. Чеусов вӧлі пырӧ сідзжӧ шуйгавыв эсеръяслӧн ютырӧ.<ref>[http://www.nbrkomi.ru/kk/base/raiony/kortkeros/cheusov_aleksey_aleksandrovich/ Коми Республикаса национальнӧй библиотека]</ref>

[[1918]]—[[1926]] воясӧ А.А. Чеусов уджаліс уездса да губерняса органъясын, Йӧзкостса велӧдан институтын велӧдысьӧн, ВЦИК бердса Войвыв комитетын.

[[1922]]—[[1930]]-ӧд воясӧ вӧлі пырӧ [[Коми му туялан котыр]]ӧ да сылӧн веськӧдлан органъясӧ. Кутіс йитӧд зырянизация комиссиакӧд. 

А.А. Чеусовӧс кыкысь арестуйтлісны да пуксьӧдлісны. [[1933]] воын сійӧс мыждісны кыдзи «буржуазнӧй националистӧс», пукаліс [[Казахстан]]ын. [[1938]] воӧ Чеусовӧс мӧдысь кутісны да пуксьӧдісны кыдзи «контрреволюционерӧс», «буржуазнӧй националистӧс да финскӧй фашистъяслысь агентӧс». Мыжтӧг мыждісны. Куліс [[Пезмӧг (Кӧрткерӧс район)|Пезмӧгса]] лагерын [[1940 во]]ся [[23 сора|сора тӧлысь 23 лунӧ]]. Реабилитируйтісны сӧмын [[1967]] воын.

== Гижан удж ==
[[1899 во]]сянь босьтчис гижан уджӧ. Йӧзӧдіс кывбуръяс [[коми кыв|комиӧн]] и [[роч кыв|рочӧн]].
 
[[1903]] воын А.В. Гудков-Беляковлӧн Вӧлӧгдаса типографиаын йӧзӧдіс «Стихотворения зырянина» неыджыд небӧг. Гижӧдъясыс петавлісны сідзжӧ «Трудовая кооперация» журналын ([[1923]]), «Гора омра» чукӧрын ([[1924]]).

[[1918]] восянь йӧзӧдіс статьяяс экономика, литература, кыв да чужан му йылысь «Известия» да «Советская мысль» газетъясын, [[Коми му (журнал)|«Коми му»]] да [[Парма ёль (журнал)|«Парма ёль»]] журналъясын.

Кыдзи критик гижліс [[Лыткин Георгий Степанович|Георгий Лыткин]], [[Маегов Афанасий Андреевич|Афанасий Маегов (Варыш)]], [[Савин Виктор Алексеевич|Нёбдінса Виттор]] да мукӧд культура уджалысьяс йылысь литературно-критическӧй статьяяс.

Сылӧн некымын удж сиӧма Коми мулӧн историялы. Лӧсьӧдіс «История коми народа» удж, мый коли йӧзӧдтӧмӧн.

== Небӧгъяс ==
* Стихотворения зырянина. — [[Вӧлӧгда]], [[1903]].
* К зыряноведению // Этнограическое обозрение. [[1904]]. — № 2. 
* История коми народа (Введение в 1-ю часть). — [[Усть-Сысольск]], [[1927]].

== Ӧшмӧсъяс ==
* [http://history-x.ru/03/23/015.htm Чеусов Алексей Александрович]
* [http://www.nbrkomi.ru/kk/base/raiony/kortkeros/cheusov_aleksey_aleksandrovich/ Коми Республикаса национальнӧй библиотека]
* [[Жеребцов Игорь Любомирович|''Жеребцов И.Л.'']] Чеусов Алексей Александрович // Республика Коми: энциклопедия: в 3-х т. — [[Сыктывкар]]: [[Коми небӧг лэдзанін|Коми книжное издательство]], [[2000]]. — Т. 3. — С. 285.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Коми му туялан котыр]]
[[Категория:Выльгорт сикт овмӧдчӧмин]]

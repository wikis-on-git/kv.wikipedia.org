{{Персоналия}}
'''Бажуков Николай Серафимович''' ([[1953]]) — [[СССР]] кадӧ лызьӧн нималана коми котралысь, тӧвся Олимпиадаясын кык зарни ([[1976]], [[1980]]) да ӧти ыргӧн ([[1980]]) медаль босьтысь, ставмирса чемпионатъясын кыкысь вермысь, СССР-са кубок нёльысь босьтысь, СССР-са чемпионатъясын кӧкъямысысь вермысь, СССР-са спортын нимӧдана мастер ([[1976]]).

== Олан туй ==
Николай Бажуков чужис [[1953 во]]ся [[23 сора|сора тӧлысь 23-од лунӧ]] [[Коми АССР]]-са [[Мылдiн]] [[сикт]]ын. Сылӧн медводдза тренерӧн вӧлі Владимир Шаманов, коді [[2004 во]]ын лои [[Россия]]са нимӧдана тренерӧн. Сійӧ казьтыштіс, мый коркӧ Николай Бажуков эз кӧсйы мунны сборъяс вылӧ. Сэки кутісны тренируйтчыны гортас. Кор кывсис, мый [[Пузла (Кулӧмдін район)|Пузла]] вӧр пӧрӧдан овмӧсӧ, кытчӧдз 70 км, колӧ нуны груз, В.Шаманов вӧзйысис да Н. Бажуковкӧд нопйӧн мӧдӧдчис сэтчӧ.<ref name="komiinform.ru">[http://komiinform.ru/news/136400/ Николай Бажуков стал почетным гражданином Троицко-Печорского района // «Комиинформ» юӧр сетан агентство (2016.06.22 лун; рочӧн)]</ref>

Помаліс Мылдінын кӧкъямыс класс, уджаліс слесарлӧн ученикӧн мылдінса автотранспорт предприятиеын. Зіля котраліс лызьӧн «Труд» ДСО-ын, пырӧдчис том йӧз пӧвстын ставсоюзса да войтыркостса ордйысьӧмъясӧ.

[[1973 во]]ся [[ода-кора тӧлысь]]ӧ муніс служитны армияӧ. [[1974]]—[[1977 во]]ясӧ велӧдчис Ленинградын физическӧй культуралӧн военнӧй институтын тренеръяслӧн школаын, кодӧс помаліс [[1984]] воын «тренер-велӧдысь» специальносьт серти. [[1974]]—[[1984]] воясӧ — лызьӧн котралӧмысь СССР-са сборнӧйын.

[[1984 во]]ӧ вуджӧ тренер удж вылӧ, дасьтӧ Коми Республикаса мужичӧйяслысь сборнӧй, а сідзжӧ вооруженнӧй вынъяслысь лызьӧн котралысьяслысь сборнӧй.

== Вермӧмъяс ==
=== СССР-са чемпионатъяс ===
Н. Бажуков СССР-са чемпионатъясын босьтіс кӧкъямыс зарни, нёль эзысь да вит ыргӧн медаль. [[1974]] воын шедӧдіс медводдза медальяссӧ СССР-ын войтыръяскостса Спартакиадаын да СССР-са чемпионатын, кодъяс мунісны [[Екатеринбург|Свердловскын]]. Сійӧ босьтіс ыргӧн медаль 15 километра котӧртігӧн да зарни медаль — 4х10 километра вылӧ эстафетаын РСФСР-са сборнӧй лыдын.

4х10 километра вылӧ эстафетаын СССР-са чемпионӧн вӧлі [[1974]], [[1977]], [[1978]], [[1979]], [[1981]] воясӧ; 15 километра котӧртӧмын — [[1976]] да [[1983]] воясӧ.

Нёльысь босьтліс СССР-са Кубок, унаысь вермывліс кубокъяс да спартакиадаяс. Кӧкъямысь вӧлі вермысьӧн «Спартакиада дружественных армий» войтыркостса ордйысьӧмъясын.

=== Европаса чемпионат ===
[[1973]] воын Николай Бажуков вӧлі пырӧ СССР-са томуловлӧн сборнӧйӧ да ветліс Европаса чемпионат вылӧ, кӧні 3х10 километра вылын эстафетаын лоины медводдзаӧн, да босьтіс ыргӧн медаль 15 километра котӧртігӧн.

=== Ставмирса чемпионатъяс ===
Бажуков Николай ветліс ставмирса чемпионатъяс вылӧ [[1976]], [[1978]] да [[1980]] воясӧ, шедӧдіс кык зарни да ӧти ыргӧн медаль.

=== Олимпиада ворсӧмъяс ===
[[1974]]-сянь [[1984]]-ӧд воясӧдз — лызьӧн котралӧмысь СССР-са сборнӧйын. Ветліс кык тӧвся Олимпиада вылӧ, кыкысь босьтліс зарни медаль.

[[1976]] воын [[XII тӧвся Олимпиада ворсӧмъяс]] дырйи ([[Инсбрук]], [[Австрия]]) босьтіс зарни медаль 15 километра котӧртігӧн. Бажуков лои медводдза сӧветскӧй спортсменӧн, коді вермис тайӧ дистанция вылас тӧвся Олимпиада ворсӧмъяс дырйи. Та кындзи 4х10 километра вылӧ эстафетаын шедӧдіс ыргӧн медаль.

[[1980]] воын [[XIII тӧвся Олимпиада ворсӧмъяс]] дырйи ([[Лейк-Плесид]], [[АӦШ]]) босьтіс медводдза места 4х10 километра вылӧ эстафетаын. 30 километра котӧртігӧн воис сӧмын 14-ӧн.

== Наградаяс ==
* «СССР-са спортын нимӧдана мастер» почёт ним ([[1976]])
* [[Почёт орден (СССР)|«Почёт пас» орден]] ([[1976]], [[1980]])
* [[Коми АССР-са культураын нимӧдана уджалысь]] ([[1976]])
* [[Сыктывкар]]са почётнӧй олысь ([[2000]], [[19 косму|косму тӧлысь 19 лун]])
* [[Мылдін район]]са почётнӧй олысь ([[2016 во|2016]])<ref name="komiinform.ru"/>
* [[Коми Республикалы 100 во (медаль)|«Коми Республикалы 100 во» медаль]] ([[2021-ӧд во|2021]])<ref>[https://komiinform.ru/news/220105 Глава Коми вручил государственные награды Российской Федерации и Республики Коми // «Комиинформ» юӧр сетан агентство (2021.08.20-ӧд лун; рочӧн]</ref>

== Ӧшмӧсъяс ==
* [http://www.peoples.ru/sport/skiing/nikolay_bajukov/ www.peoples.ru сайтын Н.С. Бажуковлӧн олан туй]
* [http://komionline.ru/persona/109 «Комионлайн» сайтын Н.С. Бажуковлӧн олан туй]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Комиын лызьӧн котралысьяс]]
[[Категория:Россияын лызьӧн котралысьяс]]
[[Категория:Олимпиада ворсӧмъясын вермысьяс]]
[[Категория:Мылдiн кар овмӧдчӧмин]]
[[Категория:Чужисны 1953 воын]]

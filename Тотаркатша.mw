'''Тоторкатша''' ({{lang-la|Lanius}}; {{lang-ru|сорокопут}}) – вöрса [[лэбач]]. 
== Ыджда да рöм == 
Тайö лэбачыс ыджданас [[ябыр]] ({{lang-ru|скворец}}) кодь. Топыд яя тушаыс 26-28 сантиметр кузьта, сьöктаыс 75 граммöдз овлö. Рöмыс абу зэв синмö шыбитчана. Мышку вылысыс айыслöн и эньыслöн öткодь – пöим кодь рудов. Кокыс, нырыс да бöжыс сьöд, кöнi дор тывбордъясыс еджгов рöмöн торъялöны. Перкаль син вомöныс нырсяньыс тöдчö вель паськыд пемыд визь. Кынöм улыс дзик еджыд. Ён нырыс увлань крукыля да варышланьö мунö. Ныр пытшкöс вылысладор пöлöнас весиг пиньтор эм. Ныр вуж дiнас чурвидзöны чорыд сiяс. Гöгрöс йыла бордйыс дженьыд, а бöжыс катшакöд öткодь – кузь да тшупöдъяса. Китшкöны-шыалöны кайясыс [[катша]]яс моз жö. Та вöсна, тыдалö, важ коми йöз и думыштöмаöсь тоторкатша кывсö. [[Рочьяс]] шуöны сорокопутöн, кодлöн воддза юкöныс (сорока) катшакöд öткодялöм йылысь жö висьталö.
== Паськалöм ==
Тоторкатшаяс олöны-вылöны зэв паськыда: [[Европа]]ын, [[Азия]]ын, [[Африка]]ын да [[Войвыв Америка]]ын. Коми муын паныдасьлöны лунвывсяньыс вöра тундраöдз. Миянö локтöны тулыснас – [[косму]] либö [[ода-кора тöлысь]]ö. Овмöдчöны оз сук пармаö, а вöр дорöсъясö, ыбъяс гöгöрын. 
== Поздйысьöм ==
[[Поз]]сö лöсьöдöны пуяс-кустъяс йылö. Тэчöны сiйöс небыдик ув-вожйысь да быдмöг заясысь. Пыдöсас вольсалöны пушыд турун да гöн. Пöжны пуктöны рудов чутъяса еджыд рöма посньыдик вит-ö-квайт [[кольк]]. Эньыс пукалö позъяс дас вит лунöдз, айыс корсюрö вежлывлö сiйöс. Кайпиянсö [[борд]] йылас кыпöдчытöдзыс вердöны батьыс и мамыс.
== Оласног да сёян ==
Пöткöдчöны тоторкатшаяс сöмын яя сёянöн. Кыйдöссö синйöны куст либö пу туган йылын пукалöмöн. Казяласны кö [[шыр]]öс, [[лёкгаг]]йöс, [[чирк]]öс, кыша [[гаг]]ъясöс либö укшаль кайпиянöс, пыр и уськöдчасны тöв ныр моз да тшапкасны коньöръясöс ёсь йыла [[гыж]]ъяснас. Чöсмасьöны шедöм ловнас крукыля нырнас косявлöмöн. Пöтöм бöрас коляссö оз эновтны кыдз веськалö, а сатшкöны мöдысь кежлö ёсь йыла пу увйö. Вöрöд ветлiг-мунiгöн кö казялан öшалысь косьмöм лёкгагйöс, тöд, тайö уджыс тоторкатшалöн.

Коми муын быдтысьö да гожйö кык сикас тоторкатша: ''ыджыд тоторкатша'' ({{lang-ru|сорокопут серый}}) да ''ичöт тоторкатша'' ({{lang-ru|сорокопут жулан}}). Ичöт тоторкатшаыс жебджык тушанас да и гöн рöмнас торъялö ыджыдсьыс.

Лэбачьясыс бöр мунöны лунвывланьö [[кӧч тӧлысь]]ӧ либö [[йирым тöлысь]]ö. Тöвйöны найö Россиялöн шöр юкöнъясын, а сiдзжö [[Крым]]ын да [[Кавказ]]ын.
== Рöдвуж кыв вылын == 
Тылабордаыслöн öтувъя зэв важся нимыс абу. Сöмын [[коми пермякъяс|перымса комияс]] комияс моз жö нимтöны ''тоторкатшаöн''. Öткымын коми сёрнисикасын тоторкатшаöс нöшта шуöны ''тотшкайöн'' да ''джетшкайöн''. А [[удмуртъяс]]лӧн – ''тэль котшо'', мый лоö, комиöдны кö, вöрса катша.
== Öшмöс ==
* [[Ракин Анатолий Николаевич|Ракин А.Н.]] Тотаркатша // [[Би кинь (журнал)|Би кинь]], [[2010]]. – 12 №.

[[Категория:Лэбачьяс]]

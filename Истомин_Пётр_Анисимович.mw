'''Истомин Пётр Анисимович''' ([[1891-ӧд во|1891]]—[[1919-ӧд во|1919]]) — медводдза коми лётчик.

== Олан туй ==
Пётр Истомин чужӧма [[1891-ӧд во]]ын [[Кардор губерня]]ын [[Печора уезд]]са Уквавомын (ӧні [[Сосногорск район]]са [[Уквавом (Сосногорск район)|Уквавом]] сикт) гӧль кресьтянин семьяын, витӧд пиӧн вӧлӧма. Помалӧма вичкобердса школа. Уджалӧма Укваса мусир перъянінъясын.

[[1913-ӧд во]]ын сійӧс босьтӧмаӧсь армияӧ. Медводдза ставмирса тыш кежлӧ служитӧма «Сильный» эскадроннӧй миноносец вылын  старшӧй машинистӧн. Артиллериялы ичӧт командиръясӧс дасьтан школа помалӧм бӧрын сійӧс индӧмаӧсь командуйтны «Витязь» крейсерын башеннӧй ӧруддьӧӧн. Повтӧмлун петкӧдлӧмысь сылы сетӧмаӧсь боевӧй медаль.

[[1917-ӧд во]]ын помалӧма сынӧдса аппаратъяслы бортмеханикъяслысь Кронштадтын школа, да сійӧс мӧдӧдӧмаӧсь франко-роч заводӧ (ӧні Балтийскӧй вокзал) самолётъясла. [[1917-ӧд во]]ся [[сора тӧлысь]]ын пырӧма большевикъяслӧн партияӧ.

[[1917-ӧд во]]ся [[йирым тӧлысь]]ӧ Пётр Истомин штурмуйтӧма Зимньӧй двореч. [[1918-ӧд во]]ын, медводз бортмеханикӧн, а сэсся лётчикӧн, дорйӧма [[Петыркар|Петроград]] вӧрӧглӧн авиацияысь.

[[1918-ӧд во]]ын Ленинлӧн корӧм серти аэропланъяс колльӧдӧма Петроградсянь [[Пырас|Котласӧ]]. [[1919-ӧд во]]ын помалӧма Ропшаса вылыс пилотаж школа. [[1919-ӧд во]]ся [[урасьӧм тӧлысь]]сянь тышкасьӧма '''Гӧрд армия''' дор Асыввыв фронтын, кӧні сылысь да Дмитриев лётчиклысь самолётъяссӧ самолётъяссӧ уськӧдӧмаӧсь [[ода-кора тӧлысь 19-ӧд лун]]ӧ, кор вӧлі вӧрӧг тылын нуӧдӧны разведка. Самолётсӧ ковмӧма пуксьӧдны матысса ты вылӧ. Ваӧ дона груз шыбитӧм бӧрын лётчикъяс кутӧмаӧсь варччыны береглань, медым сэні дзебсьыны, но найӧс кыйӧмаӧсь белогвардеечьяс катер вылын да вайӧдӧмаӧсь полкса штабӧ. Юасигӧн найӧс чорыда нӧйтӧмаӧсь. 

Пётр Истоминӧс лыйлӧмаӧсь [[1919-ӧд во]]ся [[ода-кора тӧлысь 29-ӧд лун]]ӧ.

== Паметь ==
* [[1973-ӧд во]]ся [[моз тӧлысь]]ӧ Усвавомса культура керкаӧ ӧшӧдӧма сылӧн барельефа казьтылана пӧв. Сэні гижӧма: «В селе Усть-Ухта родился и жил первый коми летчик Петр Анисимович Истомин. Геройски погиб в годы гражданской войны. 1891—1919». 
* [[2018-ӧд во]]ын [[Сыктывкар]]са аэропортлы вӧлі сетӧма Пётр Истоминлысь нимсӧ. [[2019-ӧд во]]ся [[ода-кора тӧлысь 31-ӧд лун]]ӧ та йылысь индӧд кырымалӧма [[Рочму]]са президент <ref>[http://publication.pravo.gov.ru/Document/View/0001201905310002?index=2&rangeSize=1 Указ Президента Российской Федерации от 31.05.2019 № 246 «О присвоении аэропортам имен лиц, имеющих особые заслуги перед Отечеством» //  Официальный интернет-портал правовой информации (рочӧн; 2019.05.31 лун)]</ref>.

== Ӧшмӧсъяс ==
* Прошев Василий Иванович. За власть Советов. — [[Сыктывкар]]: [[Коми небӧг лэдзанін|Коми кн. изд-во]], [[1980]]. — 119 с.
* Борцы за Советскую власть. — [[Сыктывкар]]: [[Коми небӧг лэдзанін|Коми кн. изд-во]], [[1988]]. — 240 с.
* ''Вайровская С.'' Истомин Пётр Анисимович // Республика Коми: Энциклопедия: в 3-х т. — [[Сыктывкар]]: [[Коми небӧг лэдзанін|Коми кн. изд-во]], [[1999]]. — Т. 2. — С. 45.
* Историческая хроника. Республика Коми с древнейших времен / И. Л. Жеребцов, М. В. Таскаев, М. Б. Рогачев, Б. Р. Колегов. — [[Сыктывкар]]: [[Коми небӧг лэдзанін|Коми кн. изд-во]], [[2002-ӧд во|2002]]. — С. 97.
* [http://pravdakomi.ru/news/prisvoit-imya-petra-istomina-aeroportu Присвоить имя Петра Истомина аэропорту Сыктывкара пожелали 12500 человек // «Правда Коми» газет сайт (2018.12.01; рочӧн)]
* [http://atlas.ukhta-lib.ru/усть-ухта Уква карса историко-культурнӧй атласын Уквавом сикт йылысь]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Уквавом сикт овмӧдчӧмин]]
[[Категория:Чужисны 1891 воын]]
[[Категория:Кулісны 1919 воын]]
[[Категория:Кулісны ода-кора тӧлысь 29-ӧд лунӧ]]

[[Файл:Горчаков Г. Д.jpg|250 px|right|thumb|Горчаков Гений Дмитриевич (1927) – коми гижысь, драматург, шылад тэчысь]]
'''Горчаков Гений Дмитриевич''' ([[1927]]—[[2016 во|2016]]) — [[Коми-Зыряна|коми]] [[Коми гижысьяс анбур серти|драматург, гижысь]], режиссёр, [[Комиын шылад тэчысьяс|шылад тэчысь]], [[Коми АССР-са нимӧдана артист]] ([[1962]]), [[Россияса культураын нимӧдана уджалысь]] ([[1991]]).

== Олан туй ==
Гений Горчаков чужӧма [[1927 во]]ся [[8 рака|рака тӧлысь 8-ӧд лун]] [[Коми Республика|Коми асшöр обласьтын]] [[Усть-Сысольск уезд]]са [[Визин (Сыктыв район)|Визин]] [[вӧлӧсьт]]ын. Уджалӧма [[СССР-са наукаяс академия]]лӧн Войвыв базаын экспедицияясын; кылӧдӧма вӧр. 

[[1943]]–[[1947]] воясӧ велӧдчӧма [[Дьяконов Николай Михайлович|Н.М.Дьяконовӧн]] веськӧдлӧм улын [[Коми Республикаса Драма театр|республикаса драмтеатр]] бердын театральнӧй студияын. Артиставны ышӧдӧма вӧзйӧм нянь паёкыс: война кадад челядьыдлы вичмӧдлӧмаӧсь 400 грамм, а аскиа артистъяслы кӧсйысьӧмаӧсь сетны 800 грамм нянь. Практика вылӧ студентӧс ыстӧны [[Абъячой]]са профессиональнӧй театрӧ, а диплом босьтӧм бӧрын уджалӧма сэнi актёрӧн да режиссерлӧн ассистентӧн. [[1949]]-ӧд воын театр тупкӧм бӧрын уджалӧма культура учреждениеясын: [[Луздор район]]са райисполкомын культура юкӧнӧн веськӧдлысьӧн, [[Абъячой]]ын районса культура керкаӧн веськӧдлысьӧн. [[1949 во]]ын Г.Д. Горчаков культура керкаын котыртӧ ассьыс театр, кодлы 10 во мысти сетӧны «народнӧй» ним. Ӧнi тайӧ театрыс Г.Д. Горчаков нима.

[[1967 во]]ын вуджӧма овны [[Эжва (Сыктывкарса район)|Эжваӧ]] да веськӧдлӧма Бумажникъяслӧн культура керкаӧн (Сыктывкарса ЛПК). Восьтӧма сэнi ассьыс театр, кодлы Гений Горчаков зiльӧмӧн сетӧма «народнӧй» ним. [[1973 во]]ын кджысь орӧдчытӧг помалӧма [[Москва]]ын Н.К. Крупская нима искусство университетысь режиссёр юкӧн.

[[1977 во]]сянь уджалӧма Коми АССР-са культура министерствоын, а сэсся режиссёр-методисталӧма республикаса йӧзкостса творчество шӧринын.

Кулӧма [[Сыктывкар]]ын [[2016 во]]ся [[15 моз|моз тӧлысь 15-ӧд лунӧ]], гуалӧма Вылыс Човса шойнаын.<ref>[https://komiinform.ru/news/138137/ В Сыктывкаре скончался артист и драматург Гений Горчаков // «Комиинформ» юӧр сетан агентство (2016.08.16 лун; рочӧн)]</ref>

=== Челядьдыр ===
Батьыс, Дмитрий Семёнович, вöлi журналистöн, уджалiс районса газетъяын, вöлi [[Вӧрлэдзысь (газет)|«Вöрлэдзысь»]] газетын редакторöс вежысьöн. Батьыс пöгибнитiс [[Айму вӧсна Ыджыд тыш]] дырйи [[Петыркар|Ленинград]] дорйигöн. Мамыс, Ольга Алексеевна, ноксис гортас, видзис-лелькуйтiс квайт челядьöс. Медыджыдыс – Гений Дмитриевич.
Гений Дмитриевичлысь батьсö тшöкыда мöдöдлывлöмаöсь командировкаясö. Мукöддырйи некымын во кежлö. Та вöсна и семьяыс уна олан места вежлöма. Батьсö ыстылöмаöсь уджавны и [[Мылдiн]]ö, и [[Выльгорт (Сыктывдін район)|Выльгорт]]ö, и [[Сыктывкар]]ö. 

Медся бура Гений Дмитриевичлöн вежöрас кольöма Мылдiнын 30-öд воясö олöм: «Коркö Мылдiнö вайисны кино. Мый сэтшöмыс – некод оз гöгöрво. Но ме мамлысь кори жö сьöмтортö да ветлi видзöдлыны дивöтö. Öти морт аппарат бергöдлö, мукöдыс пемыд залын пукалöны да экран вылö видзöдöны. «Немöй» кино тайö вöлi. Помнита «Дочь партизана», «Оса» да мукöд кино видзöдлiм. Мамъясыд быд кино вылö сьöмтö оз вермыны вöлi вичмöдны. Та вöсна сёрнитчам киномеханикыскöд, мый кутам разöдны афишаяс да и аппаратсö бергöдлыны на отсалам. Татшöм ногöн уна кино удайтчывлiс видзöдны.

Челядьыд тай пыр аддзöны аслыныс занятиетö. Бара жö Мылдiнад на олiгöн бать менö гусясьöмысь ёна пöвсавлiс. Со мыйысь. Батьяслы пыр вöлi сетöны пистолет да некымын патрон. И сундукö сiйö дзеблывлiс патрон запассö. Ме та йылысь зэв бура тöдi. Орчча сиктсаяскöд ми ёна тышкасьлывлiм. И коркö шуим повзьöдны найöс. Ме батьыдлысь некымын патрон гусялi. Сэсся найöс ми сюялiм бипурйö. И вуджим асланым берегö. Видзöдам, виччысям, мый водзö лоас. Сэсся тай кыдзи патронъясыд лыйыштасны, орчча сиктса зонъясыд повзясны да и пышъясны. А ми: «Вермим ! Ура!» горзам. Сёрниыд тай сиктад öдйö паськалö. Со и батьыд та йылысь тöдмалöма. Ёна и сюралiс меным ышмöмсьыд. Челядь дырйиыд тшöкыда ворслывлiм «Сыркисьыд», «Дурпопсьыд», «Городкисьыд» да «Парусьыд».

Медводдза классас велöдчигöн батьыс козьнавлöма Гений Дмитриевичлы баян. «Сэки баяныд зэв дона вöлi да и эз сюрлы. Бать менам партийнöй конференциясянь сiйöс вайлiс. Баяныс сьöкыд, мексö паськöдны он вермы выльысла, кизьясöдзыс киясöй оз судзны. Бать эськö ёна кöсйис, мед велöдча. Но эг тай босьтчы, эз вöв баяннад ворсöмыд сьöлöм серти. Сэсся батьöй и вузалiс менсьым баянтö».

== Гижан удж ==
Гижан уджӧ кутчысьӧма 1970-öд вояс шӧрын. Татшӧм сьӧлӧм кылӧмыс сылы вуджӧма батьсяньыс. 

[[1977]]-ӧд воӧ республикаса театрын пуктӧны роч гижысь Потаповлӧн да Панфёровлӧн «Волк тундры» повесьт серти «Тундраса кӧин» спектакль, кодӧс 1980-ӧд воын театр петкӧдлӧма [[Москва]]ын аслас творческӧй отчёт дырйи. 

Та бӧрын гижӧ верстьӧлы да челядьлы пьесаяс: «Йитчы-клеитчы», «Ёрӧм морт», «Коркӧ-некоркӧ», «Со тадз, фантазёр» да уна мукӧд пьеса. Та кадӧ жӧ петӧны «Луз ю вожын пуграсьӧ» да «Расдор грездса Варук» повесьтъяс, висьтъяс, школаса самодеятельносьтлы сценкаяс.

[[1997 во]]сянь пырӧ [[Коми гижысь котыр|Россияса гижысь котырӧ]].

== Шылад гижӧм ==
Г.Д. Горчаков тӧдса кыдзи шылад лӧсьӧдысь. Дасьтӧма да лэдзӧма куим сьыланкыв чукӧр. Выль сьыланъясӧн унаысь петкӧдчыалӧма асшӧр шылад тэчысьяслӧн [[Василей (гаж)|«Василей»]] гаж-фестивальын. Эжваын котыртӧма «Эжва йӧлӧга» сьылан котыр, кодӧн ӧнi веськӧдлӧ сылӧн пиыс — [[Комиын шылад тэчысьяс|шылад тэчысь]], Коми Республикаса культураын заслуженнöй уджалысь [[Горчаков Александр Гениевич|Александр Горчаков]].

== Общественнӧй удж ==
Гений Горчаков пырӧдчӧ общественнӧй олӧмӧ. Коркӧ заводитлӧма комсоргсянь. Сэсся вӧлӧма месткомын, профсоюзын, карса сӧветын, Эжваса райсӧветын. Эжваын ӧтувтӧма ас гӧгӧрыс коми йӧзсӧ «Эжваса комияс» котырӧ.

== Небӧгъяс ==
=== Комиӧн ===
* ''Горчаков Г.Д.'' Луз ю вожын пуграсьӧ: повесть, висьтъяс, пьеса / Ред. [[Белых Иван Ильич|И. И. Белых]]; серпасалiс В.А. Моторин. – [[Сыктывкар]]: [[Коми небӧг лэдзанiн|коми кн. изд-во]], [[1999]]. – 256 л.б.
* ''Горчаков Г.Д.'' Со тадз, фантазер!: челядьлы сцена вылын ворсанторъяс. – [[Сыктывкар]] : [[«Полиграф-сервис»]], [[1999]]. – 72 л. б.
* ''Горчаков Г.Д.'' Расдор грездса Варук: повесьт / Ред. П.И. Симпелев; серпасалic [[Мошев Аркадий Васильевич|А.В. Мошев]]. – [[Сыктывкар]]: [[Коми небöг лэдзанiн]], [[2006]]. – 46 л.б.
* ''Горчаков Г.Д.'' Читаёвса шмонитысь: (дженьыдик тешъяс) / Серпасалiс В.А. Моторин. – [[Сыктывкар]]: [[«Полиграф-сервис»]], [[2007]]. – 52 л.б.
* ''Горчаков Г.Д.'' Читаёвса шмонитысь: (дженьыдик тешъяс) / Серпасалiс В.А. Моторин. – 2-е изд., доп. – [[Сыктывкар]]: [[«Полиграф-Сервис»]], [[2009]]. – 58 л.б.
* ''Горчаков Г.Д.'' Пьесаяс / Серпасалiс И. Авилова. – [[Сыктывкар]]: [[2010]]. – 220 л.б.

=== Рочӧн ===
* ''Горчаков Г.Д.'' До встречи, милая карелка!: повесть. – [[Сыктывкар]], [[2002]]. – 155 с.
* ''Горчаков Г.Д.'' Театр таёжного села. – [[Сыктывкар]]: [[Коми небöг лэдзанiн|коми кн. изд-во]], [[2002]]. – 158 с.
* ''Горчаков Г.Д.'' Читаевский балагур: (юмористические рассказы). – [[Сыктывкар]], [[2008]]. – 52 с.
* ''Горчаков Г.Д.'' Пьесы / Пер. с коми. – [[Сыктывкар]], [[2009]]. – 181 с.
* ''Горчаков Г.Д.'' У берегов таёжной Лузы: повесть. – [[Сыктывкар]], [[2009]]. – 278 с.

== Наградаяс ==
* [[Коми АССР-са нимӧдана артист]] ([[1962]])
* [[Почёт орден (СССР)|«Почёт пас» орден]] ([[1966]])
* [[Россияса культураын нимӧдана уджалысь]] ([[1991]]).

== Öшмöсъяс ==
* Вьюхин В. Горчаков Гений Дмитриевич // Республика Коми. Энциклопедия: в 3-х т. Т. 3. – [[Сыктывкар]]: [[Коми небӧг лэдзанiн|коми кн. изд-во]], [[2000]]. – С. 366.
* [[Елфимова Анжелика Геннадьевна|Елфимова А.]] Пӧттӧдз на ола // [[Коми му (газет)|Коми му]], [[2012 во|2012]]. Рака тӧлысь 22-öд лун. 
* [http://www.nbrkomi.ru/kk/sysolsky/literatura/g1 Национальнöй библиотекалöн сайт]
* [http://finugor.ru:8080/node/2715 Мамонтова Н. Олӧм радейтысь морт // [[Йӧлӧга (газет)|Йӧлӧга]], [[2007]]. Рака тӧлысь 9-öд лун].

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Коми ворсысьяс]]
[[Категория:Коми АССР-са нимӧдана артистъяс]]
[[Категория:Коми гижысь котырӧ пырысьяс]]
[[Категория:Коми войтырын водзмӧстчысьяс]]
[[Категория:Коми драматургъяс]]
[[Категория:Визин сикт овмӧдчӧмин]]
[[Категория:Чужисны 1927 воын]]
[[Категория:Кулісны 2016 воын]]

'''Торлопов Георгий Иванович''' (Ивӧ Ёгор; [[1913]]—[[2001]]) — [[коми кыв|коми]] [[Коми гижысьяс анбур серти|гижысь, вуджӧдчысь]], [[коми литература]] туялысь, критик.

== Олан туй ==
Георгий Иванович чужис [[1913 во]]ся [[10 вӧльгым|вӧльгым тӧлысь 10 лунӧ]] [[Вӧлӧгда губерня]]ысь [[Яренск уезд]]са [[Паль (Сыктывдін район)|Паль]] сиктын (ӧні — [[Коми Республика]]са [[Сыктывдін район]]). Начальнӧй школа помалӧм бӧрын уджаліс [[Усть-Сысольск]]ын кирпич вӧчан заводын. [[Айкатыла]]са профтехшколаын босьтіс слесар, кӧрт кузя токар, дорччысь, жестянщик да трактористлысь специальносьтъяс. 17 арӧссянь куим во уджаліс «Комилес» трестлӧн [[Ношуль (Луздор район)|Ношульса]] трактор базаын. [[Кардор]]ын куим тӧлысься курсъяс вылын велӧдчӧм бӧрын уджаліс [[Луздор район]]са комсомол комитетын, а сэсся ВЛКСМ-лӧн Коми обкомын секретарлӧн отсасьысьӧн.

[[1936]] восянь уджаліс редакторӧн [[Коми комсомолец (газет)|«Коми комсомолец»]], [[Коми му (газет)|«Вöрлэдзысь»]], «Колхозник» (Сыктывдін район) газетъясын, радиоын. [[1952]]—[[1953]] воясын вӧлі медшӧр редакторӧн [[Войвыв кодзув (журнал)|«Войвыв кодзув»]] журналын.

[[1955]] воын помаліс партийнӧй школа. Вӧлі КПСС обкомысь пропаганда юкӧдын веськӧдлысьӧс вежысьӧн, Коми АССР-са гижысь котырлӧн правленнеса веськӧдлысьӧн ([[1958]] восянь), Коми радиокомитетын старшӧй редакторӧн, Коми радиоын шӧр редакторӧн. [[1976]] воын петіс пензиа вылӧ.

Куліс [[Сыктывкар]]ын [[2001]] вося [[10 йирым|йирым тӧлысь 10 лунӧ]].

== Гижан удж ==
Ассьыс «Выль керка» медводдза висьтсӧ Георгий Торлопов йӧзӧдіс [[1936 во]]ын.
 
Георгий Торлопов пырис [[коми литература]]ӧ медводз кыдзи вуджӧдчысь. Комиӧдіс роч классикаысь нималана гижӧдъяс: [[Пушкин Александр Сергеевич|А.С. Пушкинлысь]] «Дубровский», «Слово о полку Игореве», В. Василевскаялысь, Викентий Вересаевлысь, Б. Горбатовлысь, Александр Авдеенколысь романъяс да мукӧд гижӧд.

Сёрӧнджык шыӧдчис критика дорӧ да йӧзӧдіс коми литература йылысь некымын статья — [[Нёбдінса Виттор]], [[Тима Вень]], [[Вавилин Иван Михайлович|Иван Вавилин]], [[Фролов Николай Андрианович|Николай Фролов (Сук Парма)]] да мукӧдлӧн гижӧдъяс йылысь.

Таысь кындзи, Г.И. Торлопов вӧлі антологиа да гижӧд чукӧр, коми литератураысь бӧрйӧм гижӧдъяс  дасьтысьӧн. Медшӧр уджъяс лыдын: «Коми поэзия антология» ([[1967]]), [[Нёбдінса Виттор|Нёбдінса Витторлӧн]] куим небӧга йӧрым, [[Тима Вень|Тима Веньлӧн]], [[Илля Вась|Илля Васьлӧн]] да [[Шахов Николай Александрович|Николай Шаховлӧн (Сандрик Микол)]] бӧрйӧм гижӧдъяс. Георгий Торлопов гижис «Писатели Коми АССР» справочник (петавліс кыкысь — [[1961]], [[1970]]).

1990-ӧд воясӧ чукӧртіс [[Илля Вась]]лысь литературно-критическӧй гижӧдъяссӧ, помаліс [[Куратов Иван Алексеевич|Иван Куратовлӧн]] гижӧдъясын кыв йылысь ыджыд удж.

Гижысь котырын [[1954]] восянь.
 
== Ӧшмӧсъяс ==
* [http://nbrkomi.ru/page/3007/ Коми Ресрубликаса национальнӧй библиотека]
* [http://history-x.ru/03/18/034.htm Торлопов Георгий Иванович]
* [http://nbrkomi.ru/news/538/ Выставка «Погиб поэт…» (2012.02.09)]
* [[Дёмин Владимир Николаевич|''Дёмин В.Н.'']] Георгий Иванович Торлопов (1913-2001) // Писатели Коми: биобиблиографический словарь. — [[Сыктывкар]], [[2001]]. — Т. 2. — С. 339-344.
* [[Белых Иван Ильич|''Белых И.И.'']] И кывбур гижис, и вуджӧдчис // [[Коми му (газет)|«Коми му»]], [[2013 во]], [[14 вӧльгым|вӧльгым тӧлысь 14-ӧд лун]], 45 №.
 
== Ыстӧдъяс ==
<references/>

[[Категория:Персоналия:Коми]]
[[Категория:Персоналия анбурӧд]]
[[Категория:Кулісны 2000-ӧд воясын]]
[[Категория:Коми гижысь]]
[[Категория:Коми вуджӧдчысьяс]]
[[Категория:Паль сикт овмӧдчӧмин]]

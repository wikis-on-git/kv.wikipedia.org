[[Файл:Mustela nivalis -British Wildlife Centre-4.jpg|thumb|right|250px|Ласича]]
'''Ласича''' ({{lang-la|Mustela nivalis}}; {{lang-ru|ласка}}) – тайӧ [[тулан]] рӧдысь вӧрса [[пемӧс]].
== Ыджда да рӧм ==
Тайӧ пемӧсыслӧн уна ӧткодьлуныс [[сьӧдбӧж]]кӧд. Сы кодь жӧ пельк да чувкӧс, кокыс дженьыд, ичӧтик юрыс вӧсни да кузь голяа. Татшӧм ӧткодялан подув сертиыс кӧнсюрӧ весиг лӧсьӧдӧмаӧсь пемӧсыслысь нимсӧ. Шуам, [[мари]] кывйын коляйос, кодлӧн вежӧртасыс, комиӧдны кӧ, «шыр сьӧдбӧж». Но вывтырнас жебджык да бӧж йылыс туша рӧмсьыс оз торъяв – тӧвнас быдлаті сылӧн дзик еджыд, гожӧмнас рудов.
== Паськалӧм ==
Олӧ-вылӧ ласича сьӧдбӧжысь на паськыдджыка: [[Европа]]ын, Войвыв [[Африка]]ын, [[Войвыв Америка]]ын да [[Азия]]лӧн унджык юкӧнас. Россияын оз паныдасьлы сӧмын [[Вой саридз діяс]] вылын да [[Таймыр кӧдж]]лӧн войвывланяс. Оз пов овмӧдчыны ыбъяс бердын да [[сикт]]ъяс гӧгӧрын. Но ӧтдортӧ сьӧдбӧжлысь олан местаяссӧ. Сьӧд вӧраинъяс оз жӧ лӧсявны сылы. Нюдз тушанас змей моз кокньыда писькӧдчӧ лӧп-ёг да из чукӧръяс пӧвстті. Вермӧ вӧтлысьны [[шыр]]ъяс бӧрся налӧн мупытшса ветлан туйясӧдыс.
== Поздйысьӧм ==
Позтырас кызвыныслӧн овлывлӧ 5 либӧ 7 пи. Корсюрӧ чужтывлӧны и дас кыкӧс. Ласичапиян синмасьӧны куим [[вежон]] кольӧм бӧрын. Котырыс разалӧ [[гожӧм]] помасигӧн либӧ [[ар|арнас]], кор томъясыс лоӧны мамныскӧд ӧтыдждаӧсь нин.
== Оласног да сёян ==
Нэм чӧжыс олӧ пыр ӧти местаын. Кыйсян угоддьӧсӧ лун-вой кытшовтан ылнаыс куим километрысь унджык оз овлы. Айыслӧн да эньыслӧн оланіныс абу ӧтувъя – быдӧнлӧн аслас кытш. Пӧткӧдчӧ ласича яя сёянӧн. Медся ёна радейтӧ кутавны [[шыр|шыръясӧс]] да [[крыса|крысаясӧс]]. Тшапйӧдлӧ кыйдӧссӧ юрӧдыс да босьтӧ ловсӧ налысь юр лысӧ курччалӧмӧн. Пӧтмӧныс сылы колӧ ӧти шыр. Но заптывлӧ ёна унджык – кызьӧдз кымын.

Яй сёйысь пемӧсъяс пӧвстын ласича медся ичӧт вӧрпа. Но пӧльзаыс вӧр-валы сысянь зэв ыджыд, оз сет помтӧг рӧдмыны-паськавны шыр-крысалы да. Во чӧжӧн ӧти ласича бырӧдӧ кык-ö-куим сюрс быдсикас гужгысь-йирысьӧс, кодъяс тшыкӧдӧны [[быдмӧг|быдмӧгъясӧс]].

Пемӧсъясӧс туялысьяслӧн висьталӧм серти, том ласичаясӧс пӧ кокньыда позьӧ мевйӧдны. Татшӧм быдтан вӧрпаясыс пӧ лоӧны зэв сибыдӧсь видзысь-вердысьясыс дінӧ. Оз ӧд прӧстӧ рочьяс шуны ласкаӧн да ласичаӧн.

Гортса ласичаяс [[кань|каньясысь]] на бурджыка видзӧны олан керкаяссӧ шыръясысь да крысаясысь. Сы вӧсна, мый куталӧны кузь бӧжаясӧс оз сӧмын ортсӧ петаліганыс, но и позъяс пырӧмӧн. Сэки ласичаяс бырӧдӧны верстьӧясыскӧд тшӧтш налысь уна лыда йылӧмсӧ. Весиг медся гырысь крысаяскӧд паныдасигӧн оз повзьыны да кежны бокӧ, а помӧдз косясьӧны накӧд. Бур оласногсӧ тӧд вылын кутӧмӧн ласичаясӧс пыртӧма видзан вӧрпаяс лыдӧ. Сы вӧсна найӧс кыйны оз позь.
== Рӧдвуж кыв вылын ==
Комиысь ӧтдор ласича нимӧн вӧдитчӧны тшӧтш [[коми пермякъяс|перымса комияс]] да [[удмуртъяс]]. Но тайӧ абу важся кыв. Куимнан рӧдвуж войтырыс тайӧ нимсӧ босьтӧмаӧсь [[рочьяс|рочьяслысь]]. Но эмӧсь и ас нимъяс: [[удораса|удорасалӧн]] ''учи-кычи'', [[удмуртъяс]]лӧн ''тӧдьы чайы''.
== Ӧшмӧс ==
* [[Ракин Анатолий Николаевич|Ракин А.Н.]] Ласича // [[Би кинь (журнал)|Би кинь]], [[2009]]. – 12 №.

[[Категория:Пемӧсъяс]]

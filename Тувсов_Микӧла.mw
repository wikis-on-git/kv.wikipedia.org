'''Тувсов Микӧла''' ({{lang-ru|Никола Вешний}}) — коми йӧзкостса календарын тӧдчана лун, подуласьӧ православнӧй вичкоса гаж вылӧ, кодӧс пасйӧны [[ода-кора тӧлысь 22-ӧд лун]]ӧ.

Тувсов Микӧла — сура лун [[Помӧсдін (Кулӧмдін район)|Помӧсдiнын]], [[Ношуль (Луздор район)|Ношульын]], [[Ыджыдвидз (Кӧрткерӧс район)|Ыджыдвиддзын]]. Помӧсдiнын медводдза лунсӧ пасйӧны сиктас, мӧдсӧ да коймӧдсӧ — [[Сордйыв (Кулӧмдін район)|Сордйыв]] да [[Выльгорт (Кулӧмдін район)|Выльгорт]] [[грезд]]ъясын. Ношульын Тувсов Микӧласӧ празничайтӧны Грездын, [[ Даньгрезд (Луздор район)|Даньгрездын]], Погостын, Ёльдорын да Райын. Кор йӧзыс локтӧны гӧститны, чолӧмасьӧны керкаас: «Здраствуй, Микӧла милӧстливӧй!»

Микӧла лунӧ Ношульын поп вӧлі ветлӧ вичкосянь часовняӧ. Ӧти кыр вывсянь мӧдӧдз шыблалӧны [[ньыв] лыска туй, а ӧтар-мӧдар бокас сулалӧны йӧз. Поп мунӧ лыска туй кузя, бӧрсяньыс мужичӧйяс нуӧны борда Ен. Кор дыр кад чӧж оз зэр, йӧзыс локтӧны часовня дорас Енъясӧн да корӧны зэр: «Микӧла милӧстливӧй, вай зэр!»

Тувсов Микӧласянь босьтчӧны гӧрны да кӧдзны. Та вӧсна лунсö нӧшта шуӧны «'''Бӧрӧзда лунӧн'''».

Йӧзыс эскӧдӧны, мый Микӧла Ен пӧ шулӧма: «Микӧлаӧдз тырмӧдӧй турунтӧ, а ме пӧ сэсся кӧть тошкӧн, а верда скӧттӧ!»


== [[Примета]]яс: ==
* Зэрас кӧ, поводдяыс лоӧ зэра.
* Ёгорей ваа, Микӧла туруна.

== Ӧшмӧсъяс ==
* Коми календар. 2009 во / Лӧсьӧдіс ''Ӧльӧш Рассыхаев''. — [[Сыктывкар]], [[2008]].

[[Категория:Йӧзкостса календар]]

[[Файл:Bombycilla garrulus 1 (Martin Mecnarowski).jpg|thumb|300px|Юренькай]]
[[File:Bombycilla garrulus  MHNT.ZOO.2010.11.179.6.jpg|thumb|''Bombycilla garrulus '']]

'''Юренькай''' ({{lang-la|Bombycilla garrulus}}; {{lang-ru|свиристель}}) – тайö пышкай котырысь сьылысь [[лэбач]].

== Ыджда да рöм ==
Шöрпöлöс тушаа лэбач, ыджданас ябыр ({{lang-ru|скворец}}) кодь. Кöнсюрö шуöны тшöтш ''юрсикайöн'', ''сорса кайöн'' да ''льöмкайöн'' ({{lang-ru|свиристель}}). Пуысь пуö лэбалöны «свир-свир» шыалiгтыр, та серти, тыдалö, роч нимыс артмöма. Коми нимъясыслöн подувъясыс гöгöрвоанаöсь жö. [[Тӧв|Тöвнас]] юренькайяс пöткöдчöны пу вотöсöн. Медся ёна радейтöны кокавны [[пелысь|пелысьлысь]], [[жов|жовлысь]], [[лежнӧг|лежнöглысь]] да [[тусяпу|тусяпулысь]] мольяссö. Буретш та йылысь и висьталö льöмкай нимыс.

Нöшта синмö шыбитчö лэбач юрыслöн аслыспöлöслуныс – балябöжас гöныс быттьö сорс либö юрси туг чурвидзö. [[Удмурт кыв|Удмурт]] сёрниын татшöмсяма кывъясыс тшöтш эмöсь: ''чукойыр'', ''сорса ябыр'' да с.в. (комиöдны кö, лоö тугъя юр, сорса ябыр).

Яръюгыд рöма лэбачьяс. Вывтыр гöныс кызвыннас гöрдовруд, мышладорыс сьöдовгöрд, коскыс да бöж вылысыс рулов, туша улысладорыс еджговруд. Голяыс да нырсяньыс синмöдзыс мунысь визьыс, а сiдзжö нырыс, бордйыс да кокыс сьöд. [[Борд]] гöн помъясыс да [[бӧж]] йывъясыс зарни рöмаöсь. [[Син|Синмыс]] перкаль.

Сьывны вермöны эньыс и айыс. Но чипсасьöны лöня да пыр öти ногöн.

== Паськалöм ==
Олöны-вылöны [[Европа]]са, [[Азия]]са да [[Войвыв Америка]]са сьöд вöраинъясын. Миянын паныласьлöны парма пасьтала. 
== Поздйысьöм ==
Позсö лöсьöдöны лыска пуяслöн туган йылö. Кыöны-тэчöны сiйöс кос увъясысь да [[нитш|нитшкысь]], пыдöсас вольсалöны сюмöд да рой. Пöжны пуктöны нёльсянь сизим [[кольк|колькйöдз]], кодъяслöн еджговдöз веркöсас тöдчöны шочиник гöрдовдöз, сьöд да руд чутъяс. Позъяс пукалö сöмын эньыс, кодi оз чеччыв кык [[вежон]] чöж. Сэки айыс вердö гозпöвсö. А сильöпияныс лоöм бöрын сёянсö ваялöны йылöмыслы мамыс и батьыс. Котырасьöны юренькайяс векджык [[сора тӧлысь|сора тöлысьлöн]] мöд джынъяс.

== Оласног да сёян ==
Юренькайяс зэв азым лэбачьяс. [[Гожӧм|Гожöмнас]], вотöсъяс лотöдз, вердчöны [[гут-гаг|гут-гагйöн]], тшöтш и [[ном|номъясöн]], кодъясöс куталöны сынöдын лэбалiгöн. [[Ар|Арся]] пöраö уна лыда кельöбъясöн локтöны [[сикт|сиктъясö]] да дача йöръясö. Он кö ыршасьöмöн-горзöмöн вöтлы найöс, ас дырйиыд öти здукöн пыллясны-горшаласны öшинювса пуяс вылысь став тусьсö. Бöръя воясö кутiсны ёна рöдмыны ватшкан кайяс ({{lang-ru|дрозд}}), кодъяс гожöмбыд дöзмöдчöны му вöдитысьяслы да юренькайяс вотöдз на матiгöгöрысь куштöны став быдмöг сёянсö. Та вöсна вöрысь локтöм юренькайяслы морт оланiнъясысь пöшти нинöм нин оз вичмы. Тöвнас юренькайяс вешйылöны шоныдджык муяслань. Ёна кöдзыдъяс дырйи воöдчывлöны Европалöн лунвыв юкöнъясöдз.

Юренькайяс абу вöй, а сибöдысь тылабордаяс. Сы вöсна кокниа шедöны. Но видзигöн лэбачьясыс олöны гажтöма да дугдывтöг корöны сёйны.

== Öшмöс ==
* [[Ракин Анатолий Николаевич|Ракин А.Н.]] Юренькай // [[Би кинь (журнал)|Би кинь]], [[2010]]. – 11 №.
* [[Ракин Анатолий Николаевич|''Ракин А.Н.'']] Вӧр-васа олысьяс. — [[Сыктывкар]]: Анбур, [[2017 во|2017]]. — 240 л.б.

[[Категория:Лэбачьяс]]

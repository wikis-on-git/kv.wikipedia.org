'''Ньыв кай''' ({{lang-ru|Шур}}) — [[уркай]] котырысь [[лэбач]].

== Ыджда да рӧм ==
Тайӧ лэбачыс [[уркай|кальсыяскӧд]] ӧти котырысь, но на серти тӧдчымӧн мыгӧраджык. Сьӧктаыс овлывлӧ 60 граммӧдз, тушаыслӧн кузьтаыс — 23 сантиметрӧдз. Айыслӧн гӧн рӧмыс гӧрд сэтӧрлӧн кодь, кынӧм улыс рудов, голяыс еджгов. Бордъяс тӧдчӧ вомӧна кык еджыд визь. Нырыс лӧзов, синмыс пемыдперкаль, кокыс пемыдруд. Ныр вылысыслӧн йылыс увлань крукыля. Энь лэбачыс абу гӧрд, а вежов рӧма, юрыс рудовкольквиж.

== Паськалӧм ==
Ньывкай — вӧрса лэбач, пӧткӧдчӧ [[коль]] кӧйдысӧн. Коми пармаысь ӧтдор олӧ-вылӧ [[Европа]]са, [[Азия]]са да Войвыв [[Америка]]са лыска вӧръясын. Миянын олӧны да поздысьӧны [[Тшугӧр (ю)|Щугӧр]], [[Ыктыль (ю)|Ыктыль]], [[Печора (ю)|Печора]] да [[Мозын]] юяслӧн ковтысъясын, а сідзжӧ [[Урал]] гӧралӧн войвылын. Уркайяс моз жӧ местаысь местаӧ ветлӧдлысь тылабордаяс. Колльыд ӧд оз быд во ӧтмоза артмы, сы вӧсна, сёяныс кӧ абу тырмымӧн, крукыля ныраясыд лэбӧны мӧдлаӧ, сэні кӧ нинӧм оз сюр, вуджӧны коймӧдлаӧ да с.в. Но лыска пуясаинъясысь ёна оз ылыстчывлыны. Войвывланьӧ кӧ сетчыласны — вӧра-тундра вежтасӧдз сӧмын, лунвывланьӧ кӧ — [[Вылькар обласьт|Новгород]], [[Вӧлӧгда обласьт|Вӧлӧгда]] да [[Псков обласьт|Псков обласьтъясӧдз]], а сідзжӧ Балтика бердса муясӧдз.

== Поздйысьӧм ==
Гозйӧдчыны пондӧны [[ода-кора тӧлысь]]ын. Позсӧ тэчӧны вӧсньыдик ньӧръясысь да лапъясысь пучер бердӧ, куим-ӧ-нёль метр вылнаӧ. Ортсысяньыс тупкалӧны нитшкӧн да ройӧн, пыдӧсас вольсалӧны турун тылымъяс. Пӧжны пуктӧны вит колькйӧдз, найӧ абу еджыдӧсь, а кельыдлӧз рӧмаӧсь, рудов да гӧрдов чутъясаӧсь.

== Сёян ==
Ньывкайяс медся ёна радейтӧны чӧсмасьны [[ньыв]] пу коль кӧйдысӧн. [[Тулыс]]нас кокалӧны тшӧтш [[коз]] пулысь коляоз, [[тусяпу]]лысь мольяссӧ, [[гожӧм]]нас ӧктӧны [[чӧд]] вотӧс. Зіля куталӧны тшӧтш и гут-гагъясӧс.

== Оласног ==
[[Гожӧм]]сӧ ньывкай коллялӧ [[кыдз|кыддза]] да [[ловпу|ловпуа]] лыска вӧръясын. Унджык кадас лэбалӧны неыджыд кельӧбъясӧн. Кайясыс ӧти чукӧрас овлывлӧны дас витӧдз кымын. Жбыръялӧны пуысь пуӧ да му вылӧ пуксьывлӧны зэв шоча.

Чужанінъяссӧ эновтлывлӧны тӧв пуксьӧм бӧрын — [[вӧльгым тӧлысь|вӧльгым]] либӧ [[ӧшым тӧлысь]]ын.

== Рӧдвуж кывйын ==
Ньывкайяслӧн олӧм-вылӧмыс топыда йитчӧма [[ньыв]] пуяскӧд, сы вӧсна и сетӧмаӧсь налы коми йӧз татшӧм нимсӧ. [[Удмуртъяс]]лӧн кывкудъясын эмӧсь жӧ тайӧ лэбачыслӧн нимъясыс, но абу миян кодьӧсь, а асланыс: '''тэль юбер''' да '''горд юбер'''. Комиӧдны кӧ лоӧ, «вӧрса ябыр» да «гӧрд ябыр».

== Мукӧдтор ==
Ньывкайясӧс кутӧм лэбачьясыс пӧ оз дыр вӧйсасьны йӧзысь да недыр мысти пондӧны нуръясьны сетӧм сёянӧн. Но клеткаӧ йӧршытӧмъясыдлӧн пӧ медводдза лысӧм бӧрас нин мича рӧмъясыс чусмӧны и нэм помыс дженьыдик.

== Ӧшмӧсъяс ==
* [[Ракин Анатолий Николаевич|''Ракин А.Н.'']] Ньывкай // [[Би кинь (журнал)|Би кинь]], [[2014 во|2014]]. — 5 №.

{{Stub}}

[[Категория:Лэбачьяс]]

[[Файл:Red Crossbills (Male).jpg|thumb|300px|Коз выв уркай (айяс)]]
[[Файл:Red Crossbill (Female).jpg|thumb|300px|Коз выв уркай (энь)]]
'''Уркай''' ({{lang-la|Loxia}}; {{lang-ru|Клёст}}) — вӧрса [[лэбач]].

== Ыджда, рöм да паськалöм==
[[Файл:Loxia pityopsittacus NAUMANN.jpg|thumb|300px|Пожӧм выв уркайяс]]
[[Файл:White-winged Crossbill - male.jpg|thumb|300px|Ниа выв уркай]]
Туялысьяс торйӧдӧны войвывса вӧръясын олысь куим сикас уркайӧс. 

Медся ёна паськалӧма да быдӧнлы тӧдса шӧрпӧлӧс ыджда '''коз выв уркай''' ({{lang-la|Loxia curvirostra}}; {{lang-ru|Клёст-еловик}}). Тайӧ лэбачыслӧн кузьтаыс овлывлö 19 сантиметрӧдз, сьӧктаыс – 50 граммӧдз. Тушаыслӧн рӧмыс пемыдгӧрд, бордйыс да бӧжыс рудовгӧрд.

'''Пожӧм выв уркай''' ({{lang-la|Loxia pytyopsittacus}}; {{lang-ru|Клёст-сосновик}}) шочджыка паныдасьлӧ. Кызвыныс олӧны Кола кӧджсянь рытыввылын. Комиын корсюрӧ казявлывлӧмаӧсь сӧмын [[Печора (ю)|Печора]] ю гӧгӧртас вӧръясын. Уркайяс пӧвстын тушанас медся ыджыд (сьӧктаыс 58 граммӧдз). Гӧн рӧмыс – югыдгӧрд.

'''Ниа выв уркай''' ({{lang-la|Loxia leucoptera}}; {{lang-ru|Белокрылый клёст}}), медся ичӧт лэбач (сьӧктаыс овлывлӧ сӧмын 30 граммӧдз). Рӧмыс кисьмӧм гӧрд сэтӧрлӧн кодь. Айыслӧн бордъяс тӧдчӧны еджыд визьяс, та вӧсна нӧшта нимтӧны еджыд бордъя уркайӧн.

Вайӧдӧм куим уркай сикасыслӧн нимъясыс петкӧдлӧны, кутшӧм пуяскӧд йитчӧма налӧн олӧм-вылӧмныс – [[коз]]кӧд, [[пожӧм]]кӧд либӧ [[ниа]]кӧд.

== Поздйысьöм ==
Быдтысигкежлас позсӧ тэчӧны кос увъясысь, быдмӧг заясысь, нитшкысь да ройысь. Пытшкӧсас вольсалӧны лэбач гӧн, кос турун, [[пожӧм]] лыс. Пӧжсигас мамыс весиг здук кежлӧ оз петавлы позсьыс. Эновтлас кӧ колькъяссӧ, найӧ пыр и кынмасны кӧдзыд кадад. Кайпияныс чужӧны кык кымын [[вежон]] мысти. Том йылӧмыслӧн нырныс весиг борд йылас кыпӧдчӧм бӧрас на небыд да абу падвежа, та вӧсна найӧ дзикӧдз верстяммытӧдзныс асьныс оз вермыны перйыны кынӧмпӧтсӧ. И бать-мамныслы лоӧ вердны быдтасъяснысӧ зобъяс небзьӧдӧм тусьясӧн дыр кад чӧж.

== Оласног да сёян ==
Тайӧ вӧрса лэбачыс ёна рӧдмӧ коль артман воясӧ. [[Ур]]ъяс моз жӧ олӧ лыска [[пу]]яс вылын да вердчӧ коль кӧйдысӧн. Позъялӧ пучер бердӧ, пӧжӧ куим-ӧ-нёль кольк да быдтысьӧ оз [[гожӧм]]нас мукӧд тыла-бордаяс моз, а [[тӧв]]нас коль кӧйдыс лэбзьытӧдз. Татшӧм оласногыскӧд йитчӧма лэбач вывтырыслӧн став аслыспӧлӧслуныс: кокыс чорыд шамыра да кузь гыжъя, медым увлань юрӧн ӧшӧдчыны колльӧ.

Ён нырыс падвежа, медым костӧдны коль сьӧмсӧ да пытшкӧссьыс кывнас перйыны кӧйдыссӧ. Сёйигас уркай килльӧ оз став тусьсӧ, а мыйтакӧ чирйыштӧм кольсӧ нетшыштӧ да уськӧдӧ муӧ. Локтан воас, пуяс вылын кӧ колльыс оз артмы, татшӧм чирассӧ, тадзи коми йӧз шуӧны му вылын туплясьысь мӧймуся кольяссӧ, корсялӧны уръяс да мездысьӧны тшыглунысь. Сiдзкӧ, оз прӧстӧ нимтыны лэбачсӧ уркайӧн.

Сёяныс кӧ тырмымӧн, уркайяс тӧв и гожӧм олӧны пыр ӧти местаын. Чужанiнсьыс ылыстчывлӧны сӧмын пӧтӧсаджыкинъяс корсигӧн.

Уркайӧс позьӧ быдтыны да видзны гортын, сiйӧ ӧдйӧ велалӧ морт дiнӧ. Видзан позсӧ колӧ вӧчны крепыдӧс да кӧртысь, сы вӧсна мый пуысь вӧчӧмасӧ чорыд нырнас вермӧ ӧдйӧ жугӧдны.

== Рöдвуж кыв вылын ==
Ӧткымын [[коми кыв]] сёрнисикасын уркай пыдди вӧдитчӧны «кальсы» кывйӧн.
«Уркай» кыв тӧдса [[Коми-Зыряна|коми]] да [[Коми пермякъяс|перымса комияслы]]. [[Удмуртъяс]] оз тӧдны тайӧ нимсӧ. Сідзкӧ, пӧч-пӧльясным лӧсьӧдлӧмаӧсь тайӧ кывсӧ наысь торйӧдчӧм да войвывлань вешйӧм бӧрын нин. «Кальсы» кывйыс важджык, удмуртъяс ногӧн «кайсы». Лэбачсӧ найӧ шуӧны сiдзжӧ «вамен-нырӧн» либӧ «кечатнырӧн», мый лоӧ, комиӧдны кӧ: вомӧна ныр да креста ныр.

== Öшмöс ==
* [[Ракин Анатолий Николаевич|Ракин А.Н.]] Уркай // [[Би кинь (журнал)|Би кинь]], [[2012 во|2012]]. – 11 №.

[[Категория:Лэбачьяс]]

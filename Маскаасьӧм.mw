'''Маскаасьӧм''' ({{lang-ru|Ряженье}}) - [[Вежадыр]]кӧд йитчӧм важся обычай.

Вежадыр рытъяснас керкаысь керкаӧ ветлӧдлӧны том йӧз. Тайӧ ветлӧдлӧмсӧ шуӧны '''маскаасьӧм''', '''светтьӧасьӧм''', '''машкуритчӧм''' (Изьва), а ветлӧдлысьсӧ – '''рӧштво куттяӧн''', '''маскаӧн''', '''кити-котиӧн''', '''куття-войсаӧн''', '''куття-даддяӧн''', '''бомӧн''', и с.в. 

Томулов кышасьӧны быдсяма ногыс, вежласьӧны паськӧмнас. [[Ныв]]ъяс пасьтасьӧны [[мужик]]ö, старикӧ (беддя, уска да тошка), а [[зон]]ъяс – бабаӧ, старукаӧ (сарапана, чышъяна). 

Сы кындзи вӧччылӧны [[чиган]]ö (паськыд юбкаа), нянь вундысьӧ (чарлаӧн), [[пемӧс]]ъясӧ да [[лэбач]]ьясӧ: [[козёл]]ö, [[кӧин]]ö, [[ош]]кӧ (гугӧдӧны пась), [[тури]]ö, [[петук]]ö (пасьталӧны бугай – еджыд дӧраысь гожся кышӧд, вӧчӧны ныр, медым кокавны). 

Медым эз тӧдмавны, чужӧмсӧ тупкӧны марляӧн, мавтӧны саӧн либӧ шомӧн, кӧмалӧны гын сапӧг, кепысясьӧны. Изьватас вӧлі пасьталӧны [[малича]]сӧ гугӧн.

'''Вӧччӧмаяскӧд''' ветлӧдлӧ отсасьысь. Сійӧ таркӧдчӧ да вӧзйысьӧ керкаас: «маскаяссӧ лэдзанныд онӧ?» Пырысьяслы эз позь сёрнитны. Найӧ гибльӧдчӧны-дурӧны, больгӧны гӧлӧс вежлалӧмӧн либӧ рочасьӧны, броткиг моз ливкйӧдлӧны-сьылӧны, ылӧсас йӧктӧны да ворсӧны [[гудӧк]]ӧн либӧ [[балалайка]]ӧн, киын кутӧны стопка да корӧны юантор. Лёк кӧзяевалы джоджас кисьтӧны са да йӧктӧны сы вылын.

Кӧзяеваяс зільӧны тӧдмавны пырысьясӧс, пуксьӧдӧны найӧс пызан сайӧ, сетӧны кампет, [[шаньга]] да мукӧдтор. Сэсся '''маскаяс''' мунӧны мӧд керкаӧ.

'''Маскаяс''' кӧ ёна дӧзмӧдчӧны, налысь паськӧмсӧ вермӧны мавтны дьӧгӧтьӧн, а вӧла-доддяяслысь вермӧны вундыны гужжисӧ.

Кӧзяева кӧ оз лэдзны керкаас, '''маскаяс''' перйӧны налысь водзӧс: камгӧны стенӧ да ӧдзӧс-ӧшиньӧ, игналӧны ӧдзӧссӧ карнанӧн, кисьтӧны пес чипас, тыртӧны лымйӧн да пескӧн кильчӧ, пач труба. Вильшасигмоз гусьӧн таркӧдчӧны ӧдзӧсӧ, ӧшиньӧ, а сэсся дзебсьӧны. Медъёна дӧзмӧдчӧны сэтшӧм керкаясын, кӧні олӧны том нывъяс.

== Ӧшмӧс ==
* Коми календар. 2009 во / Лӧсьӧдіс ''Ӧльӧш Рассыхаев''. Сыктывкар, 2008.

[[Категория:Йӧзкостса календар]]

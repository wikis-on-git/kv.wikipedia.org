[[Файл:GoldenEagle-Nova.jpg|thumb|300px|Кутш]]
'''Кутш''' ({{lang-la|Aquila}}; {{lang-ru|орёл}}) тайӧ [[лэбач]]. Кутшъяс — варышъяс котырын медся гырысь лэбачьяс. Комиын паныдасьлӧ кык сикас кутш. Ӧтиыс ыджыдджык, кодӧс туялысьяс шуӧны '''беркутӧн''', мӧдыс ичӧтджык — сiйӧс нимтӧны '''подорликӧн'''. Кыкнан сикас кутшсӧ пасйöма Гӧрд небӧгӧ, шоч тыла-бордаяс лыдӧ пырöны да. Сы вӧсна найӧс лыйлыны оз позь.

== Ыджда да рӧм ==
Ыджыд кутшлӧн сьӧктаыс овлывлӧ нёль килограммӧдз, вывтырыслӧн кузьтаыс — 90 сантиметрӧдз, а шеныштӧм бордйыслӧн пасьтаыс кык метр сайӧ. Тушаыслӧн гӧн рӧмыс лэбачыслӧн пемыдперкаль вевъя, бӧж йылыс сьӧдов, нырыс, гырысь ёсь гыжъясыс сэтшӧмӧсь жӧ. Синмыс зарниа гӧрдовруд.

== Оланін ==
Тӧвйӧ и гожй пыр ӧтилаын, ылi муясӧ вешйывтӧг. Радейтӧ кушинъяс да паськыд эрдъяс, кытысь перйӧ аслыс да быдтасъясыслы кынӧмпӧтсӧ. Мича лунъясӧ шлывгӧ-бергалӧ сӧстӧм енэж пыдӧсын, бордъяссӧ быттьӧ оз и лайкнитлы. Качӧдчывлӧ сэтшӧм вылӧдз, мый весиг сы вылӧ видзӧдысьяслӧн синныс оз кут аддзыны. Лэбалiгас ыджыд кутш торъялӧ мукӧдсьыс сiйӧн, мый бордтыв помъясыс паськӧдӧм чуньяс кодьӧсь.

== Паськалӧм ==
Кӧть и шоч лэбач ыджыд кутшыд, но олӧ-вылӧ уналаын: [[Европа]]ын, [[Азия]]лöн войвыв муясын, Войвыв [[Америка]]ын. Коми муын поздысьӧны-быдтысьӧны Печоралӧн да мукӧд лунвывджык юяслӧн ковтысъясын, казявлывлӧмаӧсь тшӧтш тундраысь да вӧра тундраысь.

== Поздйысьӧм да оласног ==
Познысö тэчӧны пуяс вылӧ кыз увъясысь да кос турунысь, пасьтаыс и кузьтаыс ӧткодь — кык метр. Ӧти познас вӧдитчоны нэм чӧжныс, сӧмын кадысь кадӧ выльмӧдышталӧны-дзоньталыштӧны. [[Ода-кора тӧлысь]]ӧ эньыс пуктӧ пӧжны ӧти либӧ кык кольк, зэв шоча куимӧс. Найӧ кык пӧв гырысьджыкӧсь курӧглӧн дорысь, еджгов няйт ромаӧсь да гӧрдов чутъясаӧсь. Пӧжсян кадыс кыссьӧ тӧлысьӧн-джынйӧнӧдз, сэки позъяс пукалӧны гознан лэбачыс. Пияныс чужӧны еджыд гӧнаӧсь да восьса синъясаӧсь, но сӧвмӧны надзӧникӧн, оз чожа — верстяммӧм выйӧдз воӧны да эновтӧны познысӧ сӧмын арланьыс — [[кӧч тӧлысь]] помын. Пӧткӧдчӧны ыджыд кутшъяс яг выв гырысь пӧткаясӧн ([[дозмӧр]]ъясӧн, [[тар]]ъясӧн, [[сьӧла]]ясӧн) да ва выв лэбачьясӧн. Уськӧдчывлӧны [[ур]]ъяс, [[кӧч]]ьяс вылӧ, тшапнитлывлӧны да кыпӧдлӧны енэжӧ весиг ручӧс. Кыйдӧссӧ казялӧм бӧрын тайӧ яй сёйысь лэбачыс топӧдӧ бордъяссӧ да из моз вылiсянь веськыда сатшкысьӧ сы вылӧ.

== Рӧдвуж кывйын ==
Ыджыд кутшӧс кӧнсюрӧ шуӧны тшӧтш '''чань кутшöн'''. Ним сертиыс кӧ, лудын йирсьысь нёньпом чаньлысь на вермас ловсӧ босьтны. Тайӧ коми нимыслы лӧсялӧ [[удмурт кыв|удмуртъяслӧн]] «чуньыкуш». Мӧд нимыс, мыйӧн найӧ вӧдитчöны беркутӧс пасйӧм могысь, — '''ӧрдзи''', кодi коми йӧзлы абу тӧдса. [[Перымса комияс]] миян моз жӧ шуӧны ыджыд кутшӧн.

Ачыс кутш кывйыс зэв важся, сылы лӧсялана весьтасъяс эмӧсь кыдзи матыс, сiдзи и ылыс рӧдвуж кывъясын: [[Перымса комияс|перымсалӧн]] — «кутш», [[финнъяс|финнъяслӧн]] — «котка», [[мари|марилöн]] — «кучкыж», мордвалöн — «кучкан» да с.в.

== Ӧшмӧсъяс ==
* [[Ракин Анатолий Николаевич|''Ракин А.Н.'']] Кутш // [[Би кинь (журнал)|Би кинь]], [[2013 во|2013]]. — 9 №.

{{Stub}}

[[Категория:Лэбачьяс]]

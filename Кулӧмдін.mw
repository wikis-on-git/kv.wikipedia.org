{{Кар-сикт
|Рӧм                     = Рочму
|Коми ним                = Кулӧмдiн
|Оригинал ним            = Усть-Кулом
|Канпас                  = 
|Дӧрапас                 = 
|Му                      = [[Рочму]]
|Статус                  = сикт
|Район ним               = район 
|Регион ним              = республика 
|Район                   = [[Кулӧмдiн район]]
|Регион                  = [[Коми республика]]
|Сюйӧ                    = 
|Глава                   = 
|Название главы          = 
|Панӧм                   = 
|Медводдза казьтыштӧм    = 1638
|Прежний нимъяс          = 
|Кар                     = 
|Магдебургскӧй инӧд      = 
|Инлыдпасъяс             = {{coord|||N|||E|type:city}}
|Мутас                   = 
|Высота НУМ              = 
|Максимальная высота     = 
|Средняя высота          = 
|Минимальная высота      = 
|Климат                  = 
|Кыв                     = [[Коми кыв|коми]], [[Роч кыв|роч]]
|Кывъяс                  = 
|Олысьяс                 = 5085
 |Перепись во            = 2007
 |Олысь лыд              = 
 |Агломерация            = 
 |Войтырсикас            = коми, роч
 |Конфессионал состав    = 
|Мусерпас                = 
|Размер карты            =
|Кар мусерпас            = 
|Час кытш                = +3
|Телефон код             = +7 8 2137
|Пошта индӧс             = 168060
|Пошта индӧсъяс          = 
|Автомобиль код          = 11, 111 
|Карса лун               = 
|Каръяслӧн мутыслун      = 
|Категория Commons'ын    = 
|Прараметр1 ним          = 
|параметр1               = 
|Сайт                    = http://ust-kulom.parma.ru/
}}

'''Кулöмдiн''' ({{Lang-ru|Усть-Кулом}}) – [[Коми республика|Коми Республикалöн]] [[сикт]],  [[Кулöмдiн район|Кулöмдiн районса]] [[юрсикт]], [[Кулӧмдін сикт овмӧдчӧмин]]са [[шӧрсикт]]. Кулöмдiн пуксьöма [[Эжва]] ю бокö, [[Кулӧмъю (Эжва вож)|Кулӧмъю]] вомö.

== Кулöмдiн ним артмöм  ==
Кулöмдiн сиктлöн нимыс артмöма [[Кулӧмъю (Эжва вож)|Кулӧмъю]] нимысь – [[Эжва]] юлöн веськыд вожысь. Дыр кад чöж Кулöмъю вöлi усьö Эжваö Тренясикт весьтын, кöнi водзынсö вöлi [[Лесокомбинат]]. Öнiя кадö Кулöмъю писькöдiс выль [[вис]], кодi петö Эжваö сиктсянь 1 км вылö вылынджык.

== Кулöм ю ним артмöм ==
Кыв туялысь [[Туркин Адольф Иванович]] чайтöм серти, ''кулöм'' кыв артмöма [[обдорса йӧгра]] кывъясысь, кодлöн вежöртасыс «чериа ю»: [[вӧгул кыв|манси]] ''хул'', [[ханты кыв|ханты]] ''кул'' "чери"; -öм / -ом – суффикс. Водзынсö став Эжва йылас вöлi олöны манси да хантъяс, кодъясöс вочасöн зырыштiсны сэтысь [[Висер (Эжва вож)|Висер]], [[Емватас|Емва]], [[Удораса|Удора]] да [[Сыктывсаяс|Сыктыв]] вожса коми [[вӧралысьяс]] да чери [[кыйысьяс]].

== Кулöмдiн йылысь [[предание|предание]]яс ==
'''Кулöмдiн сикт артмöм йылысь эм уна сикас предание'''.

* Сикт ним артмöм йылысь медводдза версияыс йитчöма чери кыян «кулöмкöд». 
Йöзыс висьталöны, мый ёна важöн кодъяскö кайöмаöсь Эжва ю кузя да ылысянь аддзöмаöсь öшалысь кулöм да шуöмаöсь: эсiйö кулöм дiнöдзыс пö каям и шойччам. Та понда и сиктсö кутöмаöсь шуны Кулöмдiнöн. Мукöд йöзыс содтöны, мый сикт бокса юысь олысьясыс черисö вöлi кыйöны кулöмöн. Таысь и нимыс лоöма.

* Кулöмдiн ним артмöм йылысь мöд версияыс йитчöма морт «кулöмкöд».
Олöма йöз шуöны, мый танi коркö овлiсны [[Кристос]]лы важ ног эскöмлы юрбитысьяс (староверъяс), кодъяс пышйисны пемыд вöръясö преследуйтöмысь. Сэнi, кöнi öнi сулалö Кулöмдiн, кулiс тайö йöз пöвстысь öти морт. И шуисны местасö кулöмöн, татысь и мунö Кулöмдiн нимыс, а юыс шусьö Кулöмъюöн.

'''Важöн лоöмтор йылысь преданиеяс''':
* Пöрысьджыкъяс казьтылöны, мый важöнсö матысса ю-тыыс вöлi зэв озыр чериöн ([[Прöснöй ты]], [[Письтим ты]], [[Гöгрöс ты]], [[Язвель]], [[Донты]], [[Кадамты]]яс и с.в.), а Кулöмъю вомö вöлi волывлöны ыджыд пыжъясöн прасолъяс – чери да яй ньöбысьяс.

* Кулöмдiнсаяс оз вöлi лöсявны мöдлаысь воöм чери кыйысьяскöд. Коркö вöлi локтöмаöсь [[Час (Сыктывдін район)|Час]] да [[Зеленеч (Сыктывдін район)|Зеленечысь]] чери кыйысьяс. Найö бура кыйсьöмаöсь, шедöмторсö кольöмаöсь пыжас, а асьныс мунöмаöсь юны. Сы кадö кулöмдiнсаяс вöйтöмаöсь налысь пыжъяссö. Татшöм лоöмтöр бöрад мукöдлаысь чери кыйысьясыд абу нин волöмаöсь таланьыс. Висьтавлöны, мый неважöн на öти чери кыйысь аддзöма вöйтöм пыж нырсö.

'''Сикт да йöз вошöм-бырöм йылысь преданиеяс''':
* Пöрысь йöзыс шуöны, мый Эжва юлöн визулыс кырдöдас сиктлысь берегъяссö. Öнi Эжва веськыда зурасьö овмöдчöминлöн юкöнö – Тренясиктö да надзöн кырдöдö.

* Йöзыс висьталöны, мый лоö сэтшöм ыджыд война, мый дзик ставсö виялас. Му вылас ставыс сотчас, а Макарсиктын пö кольö сöмын сотчöм сюръя вылын öти [[петук]]. 

== Кулöмдiн сикт овмöдан история ==
===XVII нэм===
* Важöнсö Эжва йылын олiсны [[ӧстякъяс]] да [[вӧгулъяс]]. Насянь колины ю нимъяс. Вочасöн тайö войтырыс овмöдчисны [[Урал]] сайö, кöнi и олöны век на. Но 17 нэмöдз йöгра да вöгулъяс вöлi усьласьöны Эжва йывса коми сиктъяс вылö. Та вöсна татчö овмöдчалiсны гежöда. 17 нэмым Урал сайса муяс веськалiсны роч саръяслöн веськöдлöм улö, йöграяс дугдiсны уськöдчавны, и Эжва йылын кутiсны локны выль коми кресьтяна.

* Öнiя Кулöмдiн районлöн му вылын оланiнъяс артмисны 17 нэмлöн мöд джынас. Медводдзаысь на йылысь пасйöма [[1646 во|1646]] вося Яренск уездса [[1646 вося Йöзöс гижалан небӧг]]ын. Ставнас вöлi лыддьöдлöма 6 оланiн, шöриннас вöлöма «погостец Усть-Кулом на реке на Вычегде и на усть речки Куломки».

* Кулöмдiн чужис [[1638 во|1638]] воын. Во мысти, [[1639 во|1639]] воын, Висер вöлöсьтса кресьтянаяс вöлi элясьöмаöсь сарлы: «на крестьян на Овдейка Лодыгина да на Васку Мишарина с товарищи. Жили-де те крестьяне с ними вместеи во прошлом во 146 (1638) году, не хотя с нами жить, вышли оброчную землю на Усть-Кулом и на Усть-Нем, а от них верст с пятсот и дворы поставили, а старые дворы и угодья в Вишерской волостке покинули и податей с ними платить не хотят». «Васька Фёдоров сын Мишарин з детьми» пасйöма [[1646 во|1646]] вося Йöзöс гижалан небöгын Кулöмдiнса олысьяс лыдын. Сэнi гижöма, мый сiйö локтöма «Большелуг» (öнi – [[Ыджыдвидз]]) грездысь [[1643 во|1643]] воын. Буракö, тайö воас ыджыдвидзсаяс лэдзисны сылы вуджны выль оланiнас. Кулöмдiнö Ыджыдвиддзысь вуджöма овны и «Терешка Фёдоров сын Мишарин с сыном». 

Сыктыв вожса кресьтянаяс Леонтий Игнатьевич Ватаманов да Евсевий Нифонтовлы лэдзисны овмöдчыны Кулöмдiнö [[1640 во|1640]] воын. [[1646 во|1646]] воын Л.И Ватаманов кык пияныскöд вöлi олö танi, а Е.Нифонтов абу вöлi пасйöма олысьяс лыдас, гашкö, абу и вуджöма выльлаас. 

* [[1646 во|1646]] – Кулöмдiнын вöлöма «Никола Чудотворец» нима пу [[вичко]], 1 овмöс, кöнi олöма синтöм [[поп]] внукъясыскöд, да 12 кресьтяна овмöс. Медводдза олысьяс лыдас вöлiны ёнджыкасö [[висерса]]яс. Кулöмдiнсаяс лыдын, буракö, вöлöма и [[роч кыв|рочморт]]. Роч войвылысь, гашкö, воöма «Левка Максимов сын [[Русинов]]» – та вылö индö сылöн овыс. [[Мишарин]], [[Ватаманов]] да [[Русинов]] овъяс кындзи мукöд овсö 1646 вося небöгын абу пасйöма. 
Няньтöм воö некымын кулöмдiнса семья пышйöма [[Сибыр]]ö. Сэтчö мунöмаöсь Л.М. Русиновлöн Зиновий да Елисей пияныс, Т.Ф. Мишаринлöн – Матвей пиыс гöтырыскöд, да мукöд.

* 17 нэмлöн мöд джынйö Кулöмдiн гöгöр олысьяслöн лыдыс содöма. Та вöсна вöлi лöсьöдöма торъя [[вӧлӧсьт]], шöриныс – Усть-Кулом погостын. 
[[1678 вося Йöзöс гижалан небӧг]]ын гижöма, мый вичко дорын эм [[поп]], [[дяк]], [[пӧнӧмар]] да [[просвирня]] керкаяс. Ставнас лоöма 22 кресьтяна овмöс. Лоöма выль овъяс – [[Минин]], [[Липин]], [[Бакланов]]; [[Ватаманов]] ов гижöма кыдзи Атаманов. 

* [[1646 во|1646]]–[[1678 во|1678]] воясö Кулöмдiн вöлöсьтö вöлi пырöны [[Дереваннӧй (Кулӧмдін район)|Дереваннӧй]], [[Руч (Кулӧмдін район)|Руч]], [[Аныб (Кулӧмдін район)| Аныб]], [[Улляна манастыр]].

===XVIII нэм===
* [[1707 во|1707]] воын Кулöмдiнса овъяс дорö содтысисны мукöд ов: Кевроль уездысь – [[Седрочев]], Ваг уездысь – [[Вагин]]; [[Зеленеч (Сыктывдін район)|Зеленечысь]] – [[Глызин]]; [[Нехорошев]], [[Исаков]], [[Тарабукин]], [[Кочанов]], [[Кипрушев]], [[Нестеров]], [[Попвасев]], [[Ногиев]], [[Напалков]], [[Авдеев]], [[Панков]], [[Фёдоров]], Чекилев ([[Чукилев]]?).
Мукöд воас Кулöмдiнö водзö на локталiсны йöз. 

* [[1784 во|1784]] воын Кулöмдiн сиктын вöлöма 114 овмöс, 676 морт.

* [[1799 во|1799]]–[[1820 во|1820]] воясö кыпöдöма кирпичысь [[Петыр-Павел вичко (Кулӧмдін)|Петыр-Павел вичко]].

===XIX нэм===
* [[1836 во|1836]]–[[1841 во|1841]] воясö Кулöмдiн вöлöсьтса кресьтяна ёна элясисны асланыс дзескöдысьяс вылас, кодъяс гусясьöны, чукöртöны насянь содтöд вот, но власьтъяс чöв олiсны. Йöзыс кутiсны шызьыны, пансис [[Кулӧмдінса бунт]].
* [[1841 во|1841]], [[рака тöлысь]] – Кулöмдiнса кресьтяна чукöртчöм вылас эз кöсйыны мынтыны вотъяссö. Уездса да губернияса веськöдлысьяс эз вермыны дугöдны шызьöмсö. Медым пöдтыны кресьтяналысь юрлэптöмсö, Кулöмдiнö вöлi ыстöма 200 морта карательнöй отряд, кодöн веськöдлiс [[губернатор]] Волхонский. Шызьöмсö вöлi пöдтöма, ныршикъяссö мыждöма – унаöс нöйтöма да ыстöма Сибырö.
* [[1843 во|1843]] воын Кулöмдiнö волöма зарни перйысь [[Латкин Василий Николаевич|Василий Латкин]], аслас дневникас пасйöма, мый сиктыс ыджыд, нюжалöма 4 верст вылö.
* [[1844 во|1844]] – восьтöма приходса училище.
* [[1859 во|1859]] – Кулöмдiнын 169 овмöс, 825 морт.
* [[1870 во|1870]] – восьтöма земскöй училище, велöдысьнас вöлöма Павла Африкановна Воронцова.
* [[1876 во|1876]] – 190 овмöсын олöма 1216 морт.
* [[1878 во|1878]] – сиктын восьтöма «приёмнöй покой»
* [[1878 во|1878]], [[15 моз|моз тӧлысь 15 лун]] – татчö медводдзаысь воöма Булычевлöн паракод, Булычевлöн вöлöма [[Совдор]]ын сов завод да 3 паракод.
* [[1885 во|1885]] – Кулöмдiнын помалöма кыпöдны кирпичысь [[Троича нима вичко (Кулӧмдін)|Троича нима вичко]].
* [[1887 во|1887]] – сиктас ыдждалöма брюшнöй тиф.
* [[1890 во|1890]] – Кулöмдiнын «приёмнöй покой»  пыдди восьтiсны 10 вольпась вылö бурдöдчанiн, висьысьяссö кутiсны бурдöдны и луннас.
* [[1891 во|1891]] – сиктас вöлöма 5 вузасянiн.
* [[1892 во|1892]] – Петыр-Павел погостын олöма 1550 морт.
* [[1899 во|1899]] – воссьöма [[небӧг видзанін|библиотека]].
* [[1899 во|1899]], [[15 сора|сора тӧлысь 15 лун]] – Усть-Сысольск уезд юкöн бöрын артмöдöма 5 земскöй участок, на лыдын – Кулöмдiнса, шöриныс – Кулöмдiн сикт.
* 19 нэм помын Кулöмдiн лоис ыджыд сиктöн, веськöдлан шöринöн. Сэнi вöлi вöлöсьтса веськöдланiн, станöвöй жыр, земскöй пошта станция, велöдчанiн, куим вичко.
* Быд во Кулöмдiнын [[6 ӧшым|öшым тӧлысь 6 лунсянь]] [[1 тӧв шӧр|тöвшöр тӧлысь 1 лунöдз]] вöлi нуöдöны [[ярманга]].

===XX нэм===
* [[1902]] – лоöма земскöй бурдöдчанiн 15 вольпась вылö, сэнi уджалöма 3 фельдшер да 1 ветеринар.
* [[1903]], [[29 кӧч|кöч тӧлысь 29 лун]] – воссьöма пошта юкöн.
* [[1905]], [[гожӧм]] – воссьöма челядь приют (ясли).
* [[1908]], [[тӧв шӧр тӧлысь]] – земстволöн водзмöстчöмöн Кулöмдiнын восьтöма кысян фабрика, медым велöдны кресьтянаöс.
* [[1909]]–[[1911]] – Кулöмдiнын ссылкаын вöлöма [[Подбельский Вадим Николаевич|Вадим Николаевич Подбельский]] – Сöвет Республикаын пошта да телеграф кузя медводдза нарком (1917 во).
* [[1910]] – сиктын воссьöма мöд земскöй училище.
* [[1912]] – Кулöмдiнын ссылкаын вöлöма Н.Ф. Агаджанова – [[Броненосец Потёмкин (кинофильм)|«Броненосец Потёмкин»]] фильмлöн сценарист.
* [[1912]] – Кулöмдiнын восьтöма метеостанция.
* [[1914]] – Кулöмдiнын «народное училище» подув вылын восьтöма вылыс тшупöда подув училище. Гожöмнас сотчöма 13 керка.
* [[1915]] – лöсьöдöма видз-му овмöс котыр.
* [[1915]], [[5 ӧшым|öшым тӧлысь 5 лун]] – А.И. Рассыхаевалöн керкаын воссьöма бать-мамтöм челядьлы 10 морт вылö керка. Во джын мысти сэнi вöлöма 7 челядь. Куим во мысти найöс вуджöдöмаöсь карса приютö.
* [[1916]] – Кулöмдiнын 475 овмöсын олö 2161 морт.
* [[1918]], [[15 сора|сора тӧлысь 15 лун]] – Усть-Сысольск уездын лöсьöдöма милицияöн Кулöмдiнса веськöдланiн, кытчö вöлi пырöны Кулӧмдiн, [[Пожӧг (Кулӧмдін район)|Пожöг]], [[Помӧсдін (Кулӧмдін район)|Помӧсдін]] да [[Немдін (Кулӧмдін район)|Немдiнса]] вöлöсьтъяс.
* [[1918]], [[ӧшым тӧлысь]] – Кулöмдiнын подув училище пыдди кутiсны уджавны 1 да 2 тшупöда велöдчанiнъяс.
* [[1919]], [[17 вӧльгым|вöльгым тӧлысь 17 лун]] – [[Гражданскӧй тыш]] кадö «еджыдъяслöн» отрядъяс пырисны Кулöмдiнö.
* [[1920]], [[5 рака|рака тӧлысь 5 лун]] – «Гöрд» отрядъяс зырыштiсны Кулöмдiнысь «еджыдъясöс».
* [[1920]], [[йирым тӧлысь]] – Кулöмдiнын кутiсны лöсьöдны недыр кадся районса веськöдлан органъяс.
* [[1921]], [[22 моз|моз тӧлысь 22 лун]] – Коми асшöр обласьт лöсьöдöм бöрын Кулöмдiн лоис уездса юрсиктöн, Кулöмдiн уездö кутiсны пырны öнiя [[Мылдiн район|Мылдiн]], [[Кӧрткерӧс район|Кöрткерöс]], [[Вуктыл район|Вуктыл районъясысь]] да [[Изьва йыв|Изьва йылысь]] сиктъяс. Уездын олiс 48749 морт (обласьтса 27,1 прочент). Мутасыс – 95838 кв. км.
* [[1925]], [[рака тӧлысь]] – сиктын медводдзаысь петкöдлiсны кинофильмъяс.
* [[1926]] – Кулöмдiнын 640 овмöсын олöма 2776 морт. Кулöмдiн уездын вöлöма 56353 морт. «Югыд туй» (ӧні – [[Коми му (газет)|«Коми му»]]) газетын кыптöма сёрни сы йылысь, медым [[Усть-Сысольск]]ысь вуджöдны Кулöмдiнö обласьтлысь [[юркар]]сö.
* [[1928]] – Кулöмдiнын комсомолечьяс да том йöз котыртöмаöсь кык колкоз.
* [[1929]], [[15 сора|сора тӧлысь 15 лун]] – Кулöмдiнса уезд бырöдöма, муяссö юкöма некымын район костын. Кулӧмдін сикт лоис [[Кулӧмдiн район]]лӧн [[юрсикт]]ӧн (сэтчö пырöны [[Мылдiн район]]ысь да [[Изьва йыв]]са сиктъяс).
* [[1929]] – артмöдöма Кулöмдiн районса вöр пöрöдан овмöс (леспромхоз).
* [[1929]], [[7 вӧльгым|вӧльгым тӧлысь 7 лун]] – петiс «Вöр фронт» (ӧні – [[Парма гор (газет)|«Парма гор»]]) районса газетлöн медводдза номер.
* [[1930]] – Кулöмдiн сиктын вöлöма участокса бурдöдчанiн, пинь бурдöдан жыр, пинь вöчан лаборатория, нывбабаяслы да челядьлы консультация жыръяс, аптека, районса учреждениеяс, 2 подув велöдчанiн, Мöд тшупöда öти школа, изба-читальня, кресьтянинлöн райдом, нардом, нарсудлöн жыр, му вöдитан кык овмöс (ТОЗ – товарищество по совместной обработке земли), пристань, потребительяслöн котыр, обсоюзлöн котыр, кредит сетан котыр, вöралысьяслöн котыр, госторглöн заготпункт, госспиртлöн лавка, отсöг сетан кресьтянаяслöн комитет.
* [[1930-ӧд вояс]]ö – лои провода радио.
* [[1933]] – сиктын восьтöма радиоузел, артмöдöма [[Ленин туйӧд (колкоз)|«Ленин туйöд»]] [[колкоз]].
* [[1934]], [[13 вӧльгым|вӧльгым тӧлысь 13 лун]] – Коми обласьтын восьтöма медводдза сиктса рентген-кабинет.
* [[1935]], [[лӧддза-номъя тӧлысь]] – Кулöмдiнын петкöдлiсны [[Чапаев (кинофильм)|«Чапаев» кинофильм]].
* [[1935]], [[10 вӧльгым|вӧльгым тӧлысь 10 лун]] – Россияса сбербанк восьтiс Кулöмдiнын 4105 №-а юкöн.
* [[1936]], [[16 рака|рака тӧлысь 16 лун]] – профсоюзлöн тшöт весьтö ньöбöма духовöй оркестр.
* [[1936]], [[5 моз|моз тӧлысь 5 лун]] – Кулöмдiнын лöсьöдöма инвалидъяслысь артель.
* [[1939]], [[4 тӧв шӧр|тӧвшӧр тӧлысь 4 лун]] – Райисполкомлöн Президиум вынсьöдiс «Об определении райцентра» шуöм. Сы серти, Кулöмдiн юрсиктö пырöны Кывтыдпомсянь Тренясиктöдз керкаяс. Катыдпом, [[Куж (Кулӧмдін район)|Куж]] да [[Носим (Кулӧмдін район)|Носим]] юрсиктö оз пырны.
* [[1941]], [[15 сора|сора тöлысь 15 лун]] – Райисполком сетiс [[Красный партизан (колкоз)|«Красный партизан»]] колкозлысь некымын гектар му Мöдлапöлысь да Язельвисысь [[Кулöмдiн (аэропорт)|Кулöмдiнса аэропортлы]].
* [[1943]]–[[1948]] – уджалöма Кулöмдiнса колкоз-совкозса [[театр]], петкöдлöма район пасьта «Любовь Яровая», «Без вины виноватые» да «Святая ложь» сьпектакльяс.
* [[1959]], [[22 кӧч|кӧч тӧлысь 22 лун]] – вынсьöдöма [[Кулöмдiн (аэропорт)|Кулöмдiнса аропорт]] кыпöдöм йылысь шуöм, подрядчик – Кулöмдiнса сплавконтора.
* [[1965]] – сиктын лоöма АТС – автоматика телепон станция.
* [[1966]] – Кулöмдiнын культура керка бердын лöсьöдöма [[Эжваса дзоридзьяс (ансамбль)|«Эжваса дзоридзьяс»]] ансамбль (веськöдлысь да вöзйысь – [[Гущин Василий Яковлевич|Василий Гущин]]).
* [[1966]], [[сора тӧлысь]] – Кулöмдiнын восьтöма медвытрезвитель.
* [[1968]], [[3 лӧддза-номъя|лöддза-номъя тӧлысь 3 лун]] – районса типография лои торъя уджаланiнöн, таöдз топографияöн веськöдлiс газетса редактор.
* [[1969]], [[29 ода кора|ода-кора тöлысь 29 лун]] – Коми АССР-са министръяслöн сöвет вынсьöдiс Кулöмдiн сиктлысь генеральнöй плансö.
* [[1969]], [[10 йирым|йирым 10 лун]] – Кулöмдiнын культура керка водзын восьтöма [[Воин-мездысьлы паметник (Кулӧмдін)|Воин-мездысьлы паметник]]. Сiйöс вайöма Рязань обласьтысь. [[1987]] воын паметниксö жугöдöма.
* [[1969]] – Кулöмдiнын восьтöма пöжарнöй юкöн.
* [[1970]], [[15 моз|моз тöлысь 15 лун]] – КПСС райкоса медводдза секретар А.С. Крупенько восьтiс Кулöмдiнын [[В.И. Ленинлы паметник (Кулӧмдін)|В.И. Ленинлы паметник]]. Проект да сметасö лöсьöдöма А.А. Головач, паметниксö сувтöдöма Е.В. Николаевлöн бригадаыс.
* [[1976]] – Кулöмдiнын помалöма кирпичысь  мöс карта кыпöдöм. Вöчöма 1202 №-а ПМК.
* [[1977]], [[ода кора]] да [[лöддза-номъя тöлысь]]яс – Кулöмдiнын асльфальтируйтiсны туйяс.
* [[1979]], [[21 кӧч|кöч тöлысь 21 лун]] – Кулöмдiнын помалiсны кирпичысь культура керка кыпöдöм.
* [[1980]] – воссис Кулöмдiнса телецентр.
* [[1982]], [[6 ӧшым|öшым тöлысь 6 лун]] – ветеранъяслöн сöвет водзмöстчöмöн (веськöдлысь – Ф.А. Шучалин) Кулöмдiнын лöсьöдiсны тышса да уджвывса ветеранъяслысь «Красная гвоздика» хор. Худрукъясöн вöлiны В.Н. Тарабукина, В.Д. Марсов.
* [[1984]], [[1 кӧч|кöч тöлысь 1 лун]] – Кулöмдiнын кутiсны велöдчыны кирпичысь вöчöм выль шöр школаын, кодöс кыпöдiс 1202 №-а ПМК (веськöдлысь – Иван Остапов).
* [[1984]], [[6 вӧльгым|вöльгым тöлысь 6 лун]] – Кулöмдiнын восьтiсны Айму вöсна Ыджыд тышын кулöмдiнса усьöмаяслы монумент.
* [[1986]], [[ йирым|йирым 5 тöлысь лун]] – помалöма да восьтöма чорыд веркöса туй [[Сыктывкар]]сянь Кулöмдiнöдз, эштöдöма [[Эжва]] да [[Висер (Эжва вож)|Висер]] юъяс вомöн пос.
* [[1993]], [[лöддза-номъя тöлысь]] – Кулöмдiнысь мöдлаö вуджöдiсны ПВО-лысь войсковöй часьтсö. Ленин улича помын гарнизон сулалiс 20 во.
* [[1994]], [[13 тӧв шӧр|тöвшöр тöлысь 13 лун]] – [[Важ Выль во]] водзын, [[Василей лун]]ö, Кулöмдiнын медводдзаысь нуöдiсны асшöр шылад тэчысьяслысь [[Василей (гаж)|«Василей» гаж]].
* [[1996]], [[19 моз|моз тöлысь 19 лун]] – пасйисны Кулöмдiн сикт артмöмсянь 350 во (арталöны 1646 восянь), тшупöда пас кежлö Культура керка водзын сувтöдöма ыджыд из.
* [[1998]], [[1 кос му|косму 1 тöлысь лун]] – тупкысис Кулöмдiнса аэропорт. Базасö сетiсны вöр видзан Кулöмдiнса авиаотрядлы.
* [[1998]], [[14 вӧльгым|вöльгым тöлысь 14 лун]] – Кулöмдiн сиктысь неуна улынджык [[Эжва]] ю вомöн помалiсны пос. Сылöн кузьтаыс – 349 метра, пасьтаыс – 13,6 м., судтаыс – 20 м. Поссö вöчисны нёль во гöгöр.
== XXI нэм ==
* [[2004]], [[2 кос му|косму тöлысь 2 лун]] – Кулöмдiнын пасйисны 160 во медводдза велöдчанiн восьтöмсянь. Сиктса школаын 2003-2004 велöдчан воын велöдчис 913 ныв-зон, найöс велöдiс 83 морт.
* [[2006]], [[19 моз|моз тöлысь 19 лун]] – пасйисны Кулöмдiн сикт артмöмсянь 360 во (арталöны 1646 восянь).
* [[2007]], [[9 ода кора|ода-кора тöлысь 9 лун]] – Кулöмдiн сикт овмöдчöминлöн да сöветлöн водзмöстчöмöн петiс [[Миян Кулöмдiн (газет)|Миян Кулöмдiн]] газелöн медводдза номер.
* [[2008]], [[31 тӧв шӧр|тöвшöр 31 лун]] – [[Сыктывкар]]сянь Кулöмдiнöдз помалöма оптико-волоконнöй визь вöчöм.


Кулӧмдін сиктлӧн олысь лыдыс XX нэм чӧж вочасӧн содіс.

{| class='standard' style='text-align: center;'
! colspan=6 | Олысьяслӧн лыд (СССР-ын йӧзӧс пасъялан вояс) 
|- class='bright'
! [[1959]]
! [[1970]]
! [[1979]]
! [[1989]]
! [[1992]]
! [[2000]]
! [[2002]]
! [[2007]]
|-
| 4082
| 5187
| 5355
| 5888
| 6263
| 6053
| 5475
| 5085
|}

== Кулöмдiн сиктын медводдза овъяс ==
* [[1646 во|1646]] – [[Мишарин]], [[Ватаманов]], [[Русинов]]
* [[1678 во|1678]] – [[Минин]], [[Липин]], [[Бакланов]], [[Ватаманов]]
* [[1707 во|1707]] – [[Авдеев]], [[Вагин]], [[Глызин]], [[Исаков]], [[Кочанов]], [[Кипрушев]], [[Напалков]], [[Нестеров]], [[Нехорошев]], [[Ногиев]], [[Панков]], [[Попвасев]], [[Седрочев]], [[Тарабукин]], [[Фёдоров]], [[Чукилев]]
* [[Рассыхаев]]
 
== Культура ==

== Велöдöм ==

== Тöдчана йöз ==
===Кулöмдiн сиктын чужлiсны===
* [[Рассыхаев Иван Степанович]] ([[1878 во|1878]]–[[1968]]) – [[коми гижысь]]
* [[Рассыхаев Иван Егорович]] ([[1906]]–[[1974]]) – [[Коми АССР]]са просвещение министр ([[1947]]-[[1951]])
* [[Рассыхаев Василий Николаевич]] ([[1922]]–[[1990]]) – [[коми ворсысь]], Коми АССР-са народнöй артист ([[1971]])
* [[Макся Ёгор]] – Кулöмдiнса олысь, йöзкостса серамбана висьтъясса герой, кодi пöръявлö йöзсö.
* [[Безносиков Алексей Семёнович]] ([[1947]]) – общественнöй удж вöчысь
* [[Напалков Виктор Михайлович]] ([[1963]]) – общественнöй удж вöчысь
* [[Кочанов Гелий Сергеевич]] ([[1934]]) – [[Комиын шылад тэчысьяс|коми шылад тэчысь]]
* [[Липин Михаил]] – пауэрлифтингысь Россияын спортса мастер
* [[Ельцова Елена Власовна]] ([[1979]]) – [[коми гижысь]]

===Кулöмдiн сиктын овлiсны===
* [[Гущин Василий Яковлевич]] – [[Комиын шылад тэчысьяс|коми шылад тэчысь]]
* [[Лодыгин Василий Григорьевич]] ([[1949]]) – [[коми гижысь]]
* [[Чисталёв Тима Вень]] ([[1890 во|1890]]–[[1939]]) – [[коми гижысь]]

== Тöдчана эмторъяс ==
* [[Кулӧмдінса бунт]]
* [[Ен каян лун нима вичко (Кулӧмдін)|Енкаян лун вичко]]
* [[Петыр-Павел вичко (Кулӧмдін)|Петыр-Павел вичко]]
* [[Гражданскӧй тыш кадӧ усьӧмаяслы паметник (Кулӧмдін)|Гражданскӧй тыш кадӧ усьӧмаяслы паметник ]]
* [[Айму вӧсна Ыджыд тышын усьӧмаяслы паметник (Кулӧмдін)|Айму вӧсна Ыджыд тышын усьӧмаяслы паметник]]
* [[В.И. Ленинлы паметник (Кулӧмдін)|В.И. Ленинлы паметник]]
* [[Воин-мездысьлы паметник (Кулӧмдін)|Воин-мездысьлы паметник]]
* асшöр шылад тэчысьяслöн [[Василей (гаж)|Василей]] гаж-конкурс
* Катыдпомса вит тополь (вит мыр)

== Öшмöсъяс ==
* Атлас Республики Коми. – [[Москва]], [[2000]].
* [[Жеребцов Игорь Любомирович|''Жеребцов И.Л.'']] Где ты живешь: Населенные пункты Республики Коми. Историко-демографический справочник. – [[Сыктывкар]], [[2000]].
* [[Игнатов Михаил Константинович|''Игнатов М.К.'']] Взгляд сквозь годы. – [[Сыктывкар]]: [[Коми небöг лэдзанiн]], [[1998]]. – 224 с.
* [[Игнатов Михаил Константинович|''Игнатов М.К.'']] Усть-Куломский район: помни прошлое, зная настоящее, делай будущее (1620–2008). – [[Сыктывкар]], [[2009]]. – 366 с.
* История Коми с древнейших времен до конца XX века: В 2-х т. / По общей редакцией [[Сметанин Александр Франсович|''А.Ф. Сметанина'']]. – [[Сыктывкар]], [[2004]].
* Республика Коми: Энциклопедия. – [[Сыктывкар]], [[1997]]-[[2000]]. – Т. 1-3.
* [[Туркин Адольф Иванович|''Туркин А.И.'']] Основы коми топонимии: Учеб. пособие по спецкурсу. – [[Сыктывкар]], [[1985]].

== Öтуввез == 
* http://www.tomovl.ru/ycylom.htm,
* http://ust-kulom.parma.ru/

[[Категория:Коми Республикалӧн сиктъяс]]
[[Категория:Коми сикт-грезд]]
[[Категория:Кулӧмдін сикт овмӧдчӧмин]]
[[Категория:Кулӧмдiн]]

[[fi:Ust-Kulom]]
[[it:Ust'-Kulom]]
[[koi:Кулӧмдін (посад)]]
[[no:Ust-Kulom]]
[[ru:Усть-Кулом]]
[[uk:Усть-Кулом]]

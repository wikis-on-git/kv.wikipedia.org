{{Персоналия}}
'''Бараксанов Геннадий Григорьевич ''' (комиӧн '''Гриш Гень''') ([[1934]]–[[1997]]) — тӧдчана коми туялысь, нималана лингвист. Сылӧн ки улысь петӧма сёысь унджык наука удж. Сійӧ вӧлӧма ыджыд наука форумъяс котыртысьӧн, тӧлка, вежӧра велӧдысьӧн, миян республикаын, мукӧд [[финн-йӧгра]] республикаын да  суйӧрсайса финн-йӧгра туялысьяс костын пыдди пуктана мортӧн. Сійӧ пуктӧма ыджыд пай коми филология сӧвмӧмӧ. Вӧлӧма [[Сыктывкарса канму университет]]ын медводдза  велӧдысьяс лыдын.

==Олан туй==
Геннадий Бараксанов чужӧма [[1934-ӧд во]]ся [[кӧч тӧлысь 12-ӧд лун]]ӧ [[Сыктывкар]]ын. Кык во мысти семьяыс вуджӧма овны [[Сыктывдін район]]са [[Сёська (Сыктывдін район)|Сёська]] [[сикт]]ӧ, кӧні и кольӧма туялысьлӧн челядьдырыс. Мамыс, Мария Ивановна, [[1910-ӧд во]]ын чужлӧма, вӧлӧма Шошкаса совхозын уджалысьӧн. Батьсӧ Геннадий Григорьевич абу тӧдлӧма. Бараксанов Григорий Прокопьевич кувсьылӧма [[1938-ӧд во]]ӧ, сылы вӧлӧма сӧмын 27 арӧс. Мамыс кольӧма ӧтнас куим челядькӧд. Сьӧкыд вӧлӧма сиктса челядьдыр: ковмылӧма велӧдчыны, уджавны совхозын да нӧшта гортын. Война кадся сьӧкыдторъяс вылӧ видзӧдтӧг, Геннадий пыр бура велӧдчӧма да нӧшта отсалӧма чоя-вокыслы.

[[1949-ӧд во]]ын помалӧма Сёськаса сизимвося школа да пырӧма [[Сыктывкарса педагогика училишӧ]]ӧ. Велӧдчӧмыс сетчӧма кокньыда, да [[1953-ӧд во]]ын сійӧ  пырӧ велӧдчыны [[Коми канмуса педагогика институт]]лӧн история-филология юкӧнӧ, кодӧс помалӧма [[1958-ӧд во]]ын да лоӧма [[коми кыв]] да [[коми литература|литература]], [[роч кыв]] да литература велӧдысьӧн. Студенталігӧн на Геннадий Григорьевич казялӧма, мый сійӧс кыскӧ туялан уджӧ.

Но пыр жӧ аспирантураын велӧдчыны эз артмы. [[1958-ӧд во]]янь [[1960-ӧд во]]дз Г. Г. Бараксанов служитӧма армияын [[Свердловск]] карын, вӧлӧма младшӧй лейтенантӧн [[КГБ]]-ын. Сэк кадӧ тайӧ вӧлі элитнӧй войскаӧн, кытчӧ бӧрйылісны медбур зонъяссӧ, «коммунизм пуктысьясӧс», спортсменъясӧс. Татшӧмӧн и вӧлӧма Геннадий Григорьевич, школаын на сійӧ пырӧма комсомолӧ, а институтын, коймӧд курсын вӧлӧма коммунистическӧй партияӧ пырӧм могысь кандидатӧн, [[1957-ӧд во]]янь [[КПСС]]-ӧ пырысь.

Армияысь воӧм бӧрын заводитӧ уджавны [[Коми небӧг лэдзанін]]ын видз-му литература юкӧнын редакторӧн. Недыр мысти пырӧ [[СССР]]-са [[Коми наука шӧрин|наука академиялӧн Коми филиалса]] аспирантураӧ. Репетиторъяс отсӧгӧн велӧдӧ [[Удмурт кыв|удмурт]], [[Мадьяр кыв|маддяр]] да [[Немеч кыв|немеч]] кывъяс.

[[Мӧскуа]]ын  велӧдчигӧн Г.Г. Бараксанов гӧтрасьӧма да 1963-ӧд воын сылӧн чужӧма Галина ныв. Аспирантура помалӧм бӧрын кольӧ семьясӧ да воӧ Сыктывкарӧ, [[1963-ӧд во]]сянь [[1967-ӧд во]]дз уджалӧ Коми филиалса кыв да литература юкӧнын младшӧй научнӧй сотрудникӧн. Сыктывкарын Г.Г. Бараксанов лӧсьӧдӧ выль семья. Тайӧ кадсянь олӧм да туялан уджъяс вӧлі топыда йитчӧмаӧсь Коми мукӧд да коми кывкӧд.

[[1993-ӧд во]]ын пенсия вылӧ петӧм бӧрын недыр кад уджалӧма национальносьтъяс делӧяс кузя министерствоын.

Кулӧма [[1997-ӧд во]]ся [[рака тӧлысь 16-ӧд лун]]ӧ, кор сылӧн мамыс вӧлі ловъя на, гуалӧма [[Сыктывдін район]]са Сёська сиктын.

==Наукаын пай==
[[Ӧшым тӧлысь 1-ӧд лун|Öшым 1-дза лунсянь]] Геннадий Бараксанов велӧдчӧ Мӧскуаын СССР-са наука академиялӧн [[СССР-са наука академиялӧн Кыв туялан Институт|Кыв туялан Институт]]ын, кытчӧ сійӧс мӧдӧдісны куим во кежлӧ. Институтын научнӧй веськӧдлысьӧн индӧны мир пасьтала нималана, тӧдчана туялысь, финно-угровед, филологияса доктор [[Лыткин Илля Вась|Василий Лыткинӧс]].

Кыв туялан институт ёна отсалӧма Геннадий Григорьевичлы сӧвмыны кыдз туялысьлы. Сійӧ кутӧма топыд йитӧдъяс став том туялыськӧд, кодъяскӧд велӧдчӧма да тӧдмасьӧма институтын. Татчӧ пырисны Мӧскуаысь, [[Ижкар]]ысь,  [[Йошкар-Ола]]ысь, [[Ужгород]]ысь, [[Саранск]]ысь да мукӧд карысь туялысьяс. Нуӧдлӧма ёртъяссӧ аслас радейтана Сёська сиктӧ, тӧдмӧдлӧма коми войтыркӧд да сылӧн оласногӧн. Г.Г. Бараксановлӧн вӧліны зэв нималана велӧдысьяс: [[Лыткин Илля Вась|В. И. Лыткин]], [[Серебренников Борис Александрович|Б. А. Серебренников]], [[Майтинская Клара Евгеньевна|К. Е. Майтинская]] да мукӧд тӧдчана финно-угровед. Геннадий Бараксанов гижӧ «Коми литературный язык, история его формирования и диалектная основа» тема вылӧ кандидатскӧй диссертация, кодӧс дорйӧ [[1964-ӧд во]]ся [[лӧддза-номъя тӧлысь 26-ӧд лун]]ӧ.

[[1970-ӧд во]]ся [[косму тӧлысь 1-ӧд лун]]ӧ Сыктывкарын вӧлі артмӧдӧма [[Кыв, литература да история институт]] [[Ванеев Альберт Егорович|Альберт Ванеев]] юрнуӧдӧм улын. Вӧлі дасьтӧма кык юкӧн: кыв, литература да фольклор юкӧнӧн веськӧдліс А. Е. Ванеев, кыв юкӧнӧн — Г. Г. Бараксанов. 15 во туялысь сетӧма Кыв, литература да история институтса кыв юкӧнлы. [[1972-ӧд во]]ын СССР-са наука академиялӧн Президиум сетӧ сылы старшӧй научнӧй сотрудниклысь ним. Г. Г. Бараксанов эз уджав сӧмын ӧти наука нырвизьын, сійӧ нӧшта окотапырысь туяліс коми сёрнисикасъяс, республикаысь сикт сёрни, велӧдіс кыв история да ӧнія кадӧ кыв сӧвмӧм. Унаысь ветліс экспедицияясӧ кыдз республикаті, сідз и Омск да Кола кӧджса комияс дорӧ. Унаӧн тӧдӧны Г. Г. Бараксановӧс кыдз делӧвыв кабала коми кыв вылӧ вуджӧдысьӧс, журнал да газет статьяяс гижысьӧс, радио да телепередачаса гӧсьтӧс.

==Велӧдӧмын пай==

Г.Г.Бараксанов пуктӧма ыджыд пай коми кыв видзӧмӧ, сӧстӧммӧдӧмӧ, кыв нормаяс сӧвмӧдӧмӧ.

Г.Г.Бараксанов лыддьыссьӧ и [[Сыктывкарса канму университет]]ын коми кыв да литература кафедра пуктысьӧн-сӧвмӧдысьӧн. [[1972]]—[1980]] воясӧ сійӧ уджалӧма университетын [[Микушев Анатолий Константинович|А.К. Микушевкӧд]] ӧттшӧтш. Медводдза кадӧ Г.Г. Бараксанов лыддьӧма пӧшти став курссӧ: «Основы финно-угорского языкознания», «Современный коми язык. Морфология»,  «Лексикология и лексикография коми языка», спецкурсъяс, семинаръяс, веськӧдлӧма студентъяслӧн курсӧвӧй да диплом уджъясӧн.

Öнія кадӧ сылӧн «быдтасъясыс» — велӧдысьяс, туялысьяс, журналистъяс пӧсь сьӧлӧмсянь казьтылӧны аслас вежӧра, тӧлка велӧдысьӧс. Ыджыд пай Г.Г. Бараксанов пуктіс нӧшта том туялысьяслы туй восьтӧмын. [[Коми наука шӧрин]]ын сылӧн веськӧдлан кадӧ вӧлі дорйӧма уна кандидатскӧй диссертация, ӧнія кадӧ тайӧ тшӧтш нималана туялысьяс: [[Ракин Анатолий Николаевич|А. Н. Ракин]], [[Ляшев Владимир Александрович|В. А. Ляшев]], [[Безносикова Люция Михайловна|Л. М. Безносикова]], [[Прокушева Тамара Ивановна|Т. И. Прокушева]], [[Ануфриева Зоя Петровна|З. П. Ануфриева]], [[Манова Надежда Дмитриевна|Н. Д. Манова]], [[Федюнёва Галина Валерьяновна|Г. В. Федюнева]], [[Айбабина Евгения Авенировна|Е. А. Айбабина]], [[Некрасова Галина Александровна|Г. А. Некрасова]], [[Цыпанов Евгений Александрович|Е. А. Цыпанов]].

==Медшӧр уджъяс==
Унджык туялан уджыс сиӧма коми гижӧда кыв нормируйтӧмлы. Тайӧ нырвизь улӧ и веськалӧны татшӧм уджъяс, кыдзи:

* История коми лексикографии (дореволюционный период) (ки помысь гижӧм, Коми наука шӧринса архив)
* История коми литературного языка (ки помысь гижӧм, Коми наука шӧринса архив)
* Присыктывкарский диалект и коми литературный язык. М., 1971. ([[Жилина Татьяна Ивановна|Т.И. Жилина]]кӧд ӧттшӧтш)
* История коми литературного языка и проблемы языковой нормы. Сыктывкар, 1986.

Пуктӧма ыджыд пай школаса программаяс да небӧгъяс лӧсьӧдӧмӧ. Е. Г. Артемовакӧд дасьтӧма коми кывйысь 4-7 классъяслы велӧдчан небӧгъяс. Гижӧма вузын велӧдчысьяслы пособиеяс да небӧгъяс, на лыдӧ и пырӧ «Современный  коми язык. Лексикология» (М., 1985).
 
== Ошканпасъяс ==
* Коми АССР-са Медвылыс Сӧветса Президиумлысь Почёт грамота  ([[1980]])
* Коми АССР-са Министръяс Сӧветлысь Почёт грамота ([[1984]])
* Коми Республикаса наукаын нимӧдана уджалысь ([[1994]])

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Туялысьяс]]
[[Категория:Сыктывкар]]
[[Категория:Кыв, литература да история институт]]
[[Категория:Сёська сикт овмӧдчӧмин]]

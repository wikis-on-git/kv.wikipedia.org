'''Бараксанов Геннадий Григорьевич ''' (комиöн '''Гриш Гень''') ([[1934]]–[[1997]]) – зэв тöдчана коми туялысь, нималана лингвист. Сылöн ки улысь петiс сёысь унджык наука удж. Сiйö вöлi ыджыд наука форумъяс котыртысьöн, тöлка, вежöра велöдысьöн, миян республикаын, мукöд [[финн-йöгра]] республикаясын да  суйöрсайса финн-йöгра туялысьяс костын пыдди пуктана мортöн. Сiйö пуктiс ыджыд пай коми филология наука сöвмöмö. Вöлi [[Сыктывкарса канму университет]]ын медводдза  велöдысьяс лыдын.

==Олан туй==
Геннадий Григорьевич Бараксанов чужис [[1934]] вося [[12 кӧч|кöч тöлысь 12 лунö]] [[Сыктывкар]]ын. Кык во мысти семьяыс вуджö овны [[Сёська]] сиктö, кöнi и колис туялысьлöн челядьдырыс. Мамыс, Мария Ивановна, 1910 воö чужöм, вöлi Шошкаса совхозын уджалысьöн. Батьсö Геннадий Григорьевич абу тöдлöма. Бараксанов Григорий Прокопьевич кувсьылöма  1938 воö, сылы вöлöма сöмын 27 арöс. Мамыс колис öтнас куим челядькöд. Сьöкыд вöлi сиктса челядьдыр: ковмылiс велöдчыны, уджавны совхозын да нöшта гортын. Война кадся сьöкыдторъяс вылö видзöдтöг, Геннадий пыр  бура велöдчис да нöшта  отсалiс чоя-вокыслы.  

[[1949]] воö помалiс Сёськаса сизимвося школа да пырис [[Сыктывкарса педагогическöй училище]]ö. Велöдчöмыс сетчис кокньыда, да [[1953]] воö сiйö  пырö велöдчыны  [[Коми Канму Педагогическöй Институт]]ö, история-филология юкöнö, кодöс помалö [[1958]] воö да лоö коми кыв да литература, роч кыв да литература  велöдысьöн. Студенталiгöн на Геннадий Григорьевич казялiс, мый сiйöс кыскö туялан уджö. 

Но пыр жö аспирантураын велöдчыны эз артмы. [[1958]] восянь [[1960]] воöдз Геннадий Григорьевич Бараксанов служитiс армияын [[Свердловск]] карын, да вöлi младшöй лейтенантöн [[КГБ]] органын. Сэк кадö тайö вöлi элитнöй войскаöн, кытчö бöрйылiсны медбур зонъясöс, «коммунизм пуктысьясöс», спортсменъясöс. Татшöмöн и  вöлi Геннадий Григорьевич, школаын на сiйö пырис  комсомолö, институтын, коймöд курсын вöлi коммунистическöй партияö пырöм могысь кандидатöн, [[1957]] восянь [[КПСС]]-ӧ пырысь.   

Армияысь воöм бöрын заводитö уджавны [[Коми небöг лэдзанiн]]ын, видзму литература юкöнын редакторöн. Недыр мысти пырö [[СССР]]-са наука академиялöн Коми филиалса аспирантураö. Репетиторъяс отсöгöн велöдö [[Удмурт кыв|удмурт]], [[Мадьяр кыв|мадьяр]] да [[Немеч кыв|немеч]] кывъяс.

[[Мöскуа]]ын  велöдчигöн Г.Г. Бараксанов гöтрасис да 1963 воö сылöн чужис ныв Галина. Аспирантура помалöм бöрын кольö семьясö да воö Сыктывкарö, [[1963]] восянь [[1967]] воöдз уджалö Коми филиалса кыв да литература юкöнын, младшöй научнӧй сотрудникöн. Сыктывкарын Г.Г. Бараксанов лöсьöдö выль семья. Тайö кадсянь олöм да туялан уджъяс вöлi топыда йитчöмаöсь Коми мукöд да коми кывкöд. 

[[1993]] воö пенсия вылö петöм бöрын недыр кад уджалiс национальностьяс делöяс кузя министерствоын. 

Кувсис Г. Г. Бараксанов [[1997]] вося [[16 рака|рака тöлысь 16 лунö]], кор сылöн мамыс вöлi ловъя на, гуалiсны [[Сыктывдiн район]]са Сёська сиктын.

==Наукаын пай==
[[1 ӧшым|Öшым 1-дза лунсянь]] Геннадий Бараксанов велöдчö Мöскуаын СССР-са наука академиялöн [[СССР-са наука академиялöн Кыв туялан Институт|Кыв туялан Институт]]ын, кытчö сiйöс мöдöдiсны куим во кежлö. Институтын научнöй веськöдлысьöн индöны мир пасьтала нималана, тöдчана туялысь, финно-угровед, филологияса доктор, [[Лыткин Илля Вась|Василий Ильич Лыткинöс]]. 

Кыв туялан институт ёна отсалiс Геннадий Григорьевичлы сöвмыны кыдз туялысьлы. Став  аслас олöмсö сiйö кутiс топыд йитöдъяс став том туялыськöд, кодкöд сiйö велöдчис да тöдмасис институтын. Татчö пырисны туялысьяс Мöскуаысь, [[Ижкар]]ысь,  [[Йошкар-Ола]]ысь, [[Ужгород]]ысь, [[Саранск]]ысь да мукöд карысь. Нуöдлiс ёртъяссö аслас радейтана Сёська сиктö, тöдмöдлiс коми войтыркöд да сылöн оласногöн. Г.Г. Бараксановлöн вöлiны зэв нималана велöдысьяс: [[Лыткин Илля Вась|В. И. Лыткин]], [[Серебренников Борис Александрович|Б. А. Серебренников]], [[Майтинская Клара Евгеньевна|К. Е. Майтинская]] да мукöд тöдчана финно-угровед. Геннадий Бараксанов гижö «Коми литературный язык, история его формирования и диалектная основа» тема вылö кандидатскöй диссертация, кодöс дорйö [[1964]] вося [[26 лӧддза-номъя|лöддза-номъя тöлысь 26 лунö]].

[[1970]] вося [[1 кос му|кос му тöлысь 1-дза лунö]] Сыктывкарын вöлi артмöдöма [[Кыв, литература да история институт]] [[Ванеев, Альберт Егорович|Альберт Ванеев]] юрнуöдöм улын. Вöлi дасьтöма кык юкöн: кыв, литература да фольклор юкӧнӧн веськӧдліс А. Е. Ванеев, кыв юкöнöн - Г. Г. Бараксанов.  15 во туялысь сетiс Кыв, литература да история институтса кыв юкöнлы. [[1972]] воö СССР-са наука академиялöн Президиум сетö сылы старшöй научнöй сотрудниклысь ним. Г. Г. Бараксанов эз уджав сöмын öти наука нырвизьын, сiйö нöшта окотапырысь туялiс коми сёрнисикасъяс, республикаысь сикт сёрни, велöдiс кыв история да öнiя кадö кыв сöвмöм. Унаысь ветлiс экспедицияясö кыдз республикаын, сiдз и Jмскса да Кола кöджса комияс дорö. Унаöн тöдöны Г. Г. Бараксановöс кыдз делöвыв кабала коми кыв вылö вуджöдысьöс, журнал да газет статьяяс гижысьöс,  радио да телепередачаса гöсьтöс.

==Велöдöмын пай==

Г.Г.Бараксанов пуктiс ыджыд пай коми кыв видзöмö, сöстöммöдöмö, кыв нормаяс сöвмöдöмö.

Г.Г.Бараксанов лыддыссьö и Сыктывкарса Канму Университетын коми кыв да литература кафедра пуктысьöн-сöвмöдысьöн. 1972-1980 воясö сiйö уджалiс университетын [[Микушев Анатолий Константинович|А.К. Микушевкöд]] öтшöтш. Медводдза кадö Г.Г. Бараксанов лыддис пöшти став курссö: «Основы финно-угорского языкознания», «Современный коми язык. Морфология»,  «Лексикология и лексикография коми языка», спецкурсъяс, семинаръяс, нуöдiс студентъяслысь курсвывса да дипломнöй уджъяс. 

Öнiя кадö сылöн «быдтасъясыс» - велöдысьяс, туялысьяс, журналистъяс пöсь сьöлöмсянь казьтылöны аслас вежöра, тöлка велöдысьöс. Ыджыд пай Г.Г. Бараксанов пуктiс нöшта  том туялысьяслы туй восьтöмын. [[Коми наука шöрин]]ын сылöн веськöдлан кадö вöлi дорйöма уна кандидатскöй диссертация, öнiя кадö тайö тшöтш нималана  туялысьясöн, на пиö пырöны: [[Ракин Анатолий Николаевич|А. Н. Ракин]], [[Ляшев Владимир Александрович|В. А. Ляшев]], [[Безносикова Люция Михайловна|Л. М. Безносикова]], [[Прокушева Тамара Ивановна|Т. И. Прокушева]], [[Ануфриева Зоя Петровна|З. П. Ануфриева]], [[Манова Надежда Дмитриевна|Н. Д. Манова]], [[Федюнёва Галина Валерьяновна|Г. В. Федюнева]], [[Айбабина Евгения Авенировна|Е. А. Айбабина]], [[Некрасова Галина Александровна|Г. А. Некрасова]], [[Цыпанов Йӧлгинь|Е. А. Цыпанов]].

==Медшöр уджъяс==
Унджык туялан уджыс йитчöма коми гижöда кыв нормируйтöмлы. Тайö нырвизь улö и веськалöны татшöм уджъяс,  кыдз

* '''История коми лексикографии (дореволюционный период)''' (ки помысь гижӧм, Коми наука шӧринса архив)
* '''История коми литературного языка''' (ки помысь гижӧм, Коми наука шӧринса архив)
* '''Присыктывкарский диалект и коми литературный  язык''' ( М., 1971, [[Жилина Татьяна Ивановна|Т.И. Жилина]]кöд öтшöтш)
* '''История коми литературного языка и проблемы языковой нормы''' (Сыктывкар, 1986)

да уна  мукöд наука статья. Сiйö пуктiс ыджыд пай школаса программаяс да небöгъяс лöсьöдöмö. Е.Г.Артемовакöд сiйö дасьтiс коми кывйысь 4-7 классъяслы небöг. Нöшта и гижис вузын велöдчысьяслы пособиеяс да небöгъяс, на лыдö и пырö «Современный  коми язык. Лексикология» (М., 1985).
 
==Наградаяс==
Наука туялöмъясысь Г.Г.Бараксановлы сетiсны: 
* Коми АССР-са Медвылыс Сöветса Президиумлысь Почёт грамота  ([[1980]])
* Коми АССР-са Министръяс Сöветлысь Почёт грамота ([[1984]])
* [[Коми Республикаса наукаын заслуженнӧй уджалысьлысь]] ([[1994]]).

[[Категория:Персоналия:Коми]]
[[Категория:Туялысьяс]]

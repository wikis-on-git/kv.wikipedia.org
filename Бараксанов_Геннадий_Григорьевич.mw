'''Бараксанов Геннадий Григорьевич ''' (комиöн '''Гриш Гень''', 12.09.1934 – 16.03.1997) – зэв тöдчана коми туялысь, нималана лингвист. Сылöн ки улысь петiс сёысь унджык наука удж. Сiйö вöлi ыджыд наука форумъяс котыртысьöн, тöлка, вежöра велöдысьöн, миян республикаын, мукöд [[финн-йöгра]] республикаясын да  суйöрсайса финн-йöгра туялысьяс костын пыдди пуктана мортöн. Сiйö пуктiс ыджыд пай коми филология наука сöвмöмö. Вöлi [[Сыктывкарса канму университет]]ын медводдза  велöдысьяс лыдын.

==Олан туй==
Геннадий Григорьевич Бараксанов чужис 1934 вося кöч 12 лунö [[Сыктывкарын]]. Кык во мысти семьяыс вуджö овны [[Шошка]] сиктö, кöнi и колис туялысьлöн челядьдырыс. Мамыс, Мария Ивановна, 1910 воö чужöм, вöлi Шошкаса совхозын уджалысьöн. Батьсö Геннадий Григорьевич абу тöдлöма. Бараксанов Григорий Прокопьевич кувсьылöма  1938 воö, сылы вöлöма сöмын 27 арöс. Мамыс колис öтнас куим челядькöд. Сьöкыд вöлi сиктса челядьдыр: ковмылiс велöдчыны, уджавны совхозын да нöшта гортын. Война кадся сьöкыдторъяс вылö видзöдтöг, Геннадий пыр  бура велöдчис да нöшта  отсалiс чоя-вокыслы.  

1949 воö помалiс Шошкаса сизимвося школа да пырис [[Сыктывкарса педагогическöй училище]]ö. Велöдчöмыс сетчис кокньыда, да 1953 воö сiйö  пырö велöдчыны  [[Коми Канму Педагогическöй Институт]]ö, историко-филологическöй юкöнö, кодöс помалö 1958 воö да лоö коми кыв да литература, роч кыв да литература  велöдысьöн. Студенталiгöн на Геннадий Григорьевич казялiс, мый сiйöс кыскö туялан уджö. 

Но пыр жö аспирантураын велöдчыны эз артмы. 1958 восянь 1960 воöдз Геннадий Григорьевич Бараксанов служитiс армияын [[Свердловск]] карын, да вöлi младшöй лейтенантöн [[КГБ]] органын. Сэк кадö тайö вöлi элитнöй войскаöн, кытчö бöрйылiсны медбур зонъясöс, «коммунизм пуктысьясöс», спортсменъясöс. Татшöмöн и  вöлi Геннадий Григорьевич, школаын на сiйö пырис  комсомолö, институтын, коймöд курсын вöлi коммунистическöй партияö пырöм могысь кандидатöн, 1957 восянь [[КПСС]]-са член.   

Армияысь воöм бöрын заводитö уджавны [[Коми книжнöй издательство]]ын, сельскохозяйственнöй литература юкöнын редакторöн. Недыр мысти пырö [[СССР]]-са наука академиялöн Коми филиалса аспирантураö. Репетиторъяс отсöгöн велöдö [[Удмурт кыв|удмурт]], [[Мадьяр уыв|мадьяр]] да [[Немеч кыв|немеч]] кывъяс.

[[Мöскуа]]ын  велöдчигöн Г.Г. Бараксанов гöтрасис да 1963 воö сылöн чужис ныв Галина. Аспирантура помалöм бöрын кольö семьясö да воö Сыктывкарö, 1963 восянь 1967 воöдз уджалö Коми филиалса кыв да литература юкöнын, младшöй наука сотрудникöн. Сыктывкарын Г.Г. Бараксанов лöсьöдö выль семья. Тайö кадсянь олöм да туялан уджъяс вöлi топыда йитчöмаöсь Коми мукöд да коми кывкöд. 

1993 воö петiс пенсия вылö петöм бöрын недыр кад уджалiс национальностьяс делöяс кузя министерствоын. 

Кувсис Г. Г. Бараксанов 1997 вося рака 16 лунö, гуалiсны [[Сыктывдiн район]]са Шошка сиктын, сылöн мамыс вöлi ловъя на.

==Наукаын пай==
Öшым медводдза лунсянь Геннадий Григорьевич Бараксанов велöдчö Мöскуаын СССР-са наука академиялöн [[СССР-са наука академиялöн Языкознание Институт|Языкознание Институт]]ын, кытчö сiйöс мöдöдiсны куим во кежлö. Институтын научнöй веськöдлысьöн индöны мир пасьтала нималана, тöдчана туялысь, финно-угровед, филология доктор, Василий Ильич Лыткинöс. Языкознание институт ёна отсалiс Геннадий Григорьевичлы сöвмыны кыдз туялысьлы. Став  аслас олöмсö сiйö кутiс топыд йитöдъяс став том туялыськöд, кодкöд сiйö велöдчис да тöдмасис институтын. Татчö пырисны туялысьяс Мöскуаысь, [[Ижкар]]ысь,  [[Йошкар-Ола]]ысь, [[Ужгород]]ысь, [[Саран кар]]ысь да мукöд каръясысь. Нуöдлiс ёртъяссö аслас радейтана Шошка сиктö, тöдмöдлiс коми войтыркöд да сылöн оласногöн. Г.Г. Бараксановлöн вöлiны зэв нималана велöдысьяс: [[Лыткин Илля Вась|В. И. Лыткин]], [[Серебренников Борис Öльöксандрович|Б. А. Серебренников]], [[Майтинская Клара Евгеньевна|К. Е. Майтинская]] да мукöд тöдчана финно-угровед. Геннадий Григорьевич Бараксанов гижö «Коми литературный язык, история его формирования и диалектная основа» тема вылö кандидатскöй диссертация, кодöс дорйö 1964 вося лöддза-номъя 26 лунö.

1970 вося кос му медводдза лунö Сыктывкарын вöлi артмöдöма кыв, литература да история институт [[Ванеев Альберт|А. Е. Ванеев]] юрнуöдöм улын. Вöлi дасьтöма кык юкöн: кыв, литература да фольклор, бöръясö нуöдiс А. Е. Ванеев,кыв юкöн вöлi сетöма нуöдны Г.Г. Бараксановлы.  15 во туялысь сетiс туялысь ИЯЛИ Коми филиал АН СССР кыв юкöнлы. 1972 воö   СССР-са  наука академиялöн Президиум сетö сылы  старшöй научнöй сотрудниклысь ним.  Г. Г. Бараксанов эз уджав сöмын öти наука нырвизьын, сiйö нöшта окотапырысь туялiс коми сёрнисикасъяс, республикаысь сикт сёрни, велöдiс кыв история да öнiя кадö кыв сöвмöм. Унаысь ветлiс экспедицияясö кыдз республикаын, сiдз и омскса да Кола кöджса  комияс дорö.   Унаöн тöдöны Г. Г. Бараксановöс кыдз делöвыв кабала коми кыв вылö вуджöдысьöс, журнал да газет статьяяс гижысьöс,  радио да телепередачаса гöстьöс.

==Велöдöмын пай==

Г.Г.Бараксанов пуктiс ыджыд пай коми кыв видзöмö, сöстöмöдöмö, кыв нормаяс сöвмöдöмö.

Г.Г.Бараксанов лыддысьö и Сыктывкарса Канму Университетын коми кыв да литература кафедра пуктысьöн-сöвмöдысьöн. 1972-1980 воясö сiйö уджалiс Университетын А.К.Микушевкöд öтшöтш. Медводдза кадö Г.Г. Бараксанов лыддис пöшти став курссö: «Основы финно-угорского языкознания», «Современный коми язык. Морфология»,  «Лексикология и лексикография коми языка», спецкурсъяс, семинаръяс, нуöдiс студентъяслысь курсвывса да дипломнöй уджъяс. 

Öнiя кадö сылöн «быдтасъясыс» - велöдысьяс, туялысьяс, журналистъяс пöсь сьöлöмсянь казьтылöны аслас вежöра, тöлка велöдысьöс. Ыджыд пай Г.Г. Бараксанов пуктiс нöшта  том туялысьяслы туй восьтöмын. Коми наука шöринын сылöн веськöдлан кадö вöлi дорйöма уна кандидатскöй диссертация, öнiя кадö тайö тшöтш нималана  туялысьясöн, на пиö пырöны: [[Ракин Анатолий Николаевич|А. Н. Ракин]], [[Ляшев Владимир Öльöксандрович|В. А. Ляшев]], [[Безносикова Люция Михайловна|Л. М. Безносикова]], [[Прокушева Тамара Ивановна|Т. И. Прокушева]], [[Ануфриева Зоя Петровна|З. П. Ануфриева]], [[Манова Надежда Дмитриевна|Н. Д. Манова]], [[Феюнёва Галина Валерьяновна|Г. В. Федюнева]], [[Айбабина Евгения Авенировна|Е. А. Айбабина]], [[Некрасова Галина Öльöксандровна|Г. А. Некрасова]], [[Ципанов Елгинь|Е. А. Цыпанов]].

==Медшöр уджъяс==
Унджык туялан уджыс йитчöма коми гижöда кыв нормируйтöмлы. Тайö нырвизь улö и веськалöны татшöм уджъяс,  кыдз

* '''История коми лексикографии (дореволюционный период)''' (рукопись, Архив Коми НЦ УрО РАН)
* '''История коми литературного языка''' (рукопись, Архив Коми НЦ УрО РАН )
* '''Присыктывкарский диалект и коми литературный  язык''' ( М., 1971, Т.И.Жилинакöд öтшöтш)
* '''История коми литературного языка и проблемы языковой нормы''' (Сыктывкар, 1986)


да уна  мукöд наука статья. Сiйö пуктiс ыджыд пай школа программаяс да небöгъяс лöсьöдöмö. Е.Г.Артемовакöд сiйö дасьтiс коми кывйысь  4-7 классъяслы небöг. Нöшта и гижис вузын велöдчысьяслы пособиеяс да небöгъяс, на лыдö и пырö «Современный  коми язык. Лексикология» (М., 1985).
 
==Наградаяс==
Наука туялöмъясысьГ.Г.Бараксановлы сетiсны 
* Коми АССР-са Медвылыс Сöветса Президиумлысь Почёт грамота  (1980)
* Коми АССР-са Министръяс Сöветлысь Почёт грамота (1984)
* Коми Республикаса наукаын нималана уджалысьлысь ним (1994).

[[Категория:Персоналия:Коми]]

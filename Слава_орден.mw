[[Файл:OrderOfGlory1stClass.png|thumb|200px|I тшупӧда Слава орден]]
[[Файл:Order of Glory 2nd class.jpg|thumb|250px|II тшупӧда Слава орден]]
[[Файл:Order of Glory 3rd class.jpg|thumb|200px|III тшупӧда Слава орден]]

'''Слава орден''' ([[роч кыв|рочӧн]]: Орден Славы) — [[СССР]]-ын войнаса орден. Лӧсьӧдӧма СССР-са Вылыс Сӧветысь Президиумлӧн «Об учреждении ордена Славы I, II и III степени» Шуӧмӧн [[1943]] вося [[8 вӧльгым|вӧльгым тӧлысь 8 лунӧ]]. Наградасӧ сетӧны Краснӧй армияса радӧвӧйяслы да сержантъяслы, а авиацияын — сідзжӧ и младшӧй лейтенантъяслы. Сетсьӧ торъя мортлӧн подвигысь; воинскӧй часьтъяслы эз вичмӧдлыны.

Слава орден статут да лента рӧм сертиыс ӧткодь революцияӧдзса Россиялӧн медся нималана наградакӧд — Георгиевскӧй кресткӧд.

== История ==
Слава орденлӧн эм куим тшупӧд: 1-дза тшупӧда орден медвылыс — зарниысь, а II да III — эзысьысь (Мӧд тшупӧда орденлӧн зарниӧдӧма шӧр медалёныс). Медводз вӧлі сетӧма 3, 2, а сэсся 1-дза тшупӧда орден.

[[1978]] во кежлӧ [[Айму вӧсна Ыджыд тыш]] дырся подвигъясысь III тшупӧда Слава орден сетӧма миллион сайӧ мортлы, II тшупӧда — 46 сюрс сайӧ мортлы, I тшупӧда — 2562 мортлы.

Сёрӧнджык арталӧмъяс серти, Слава ордена тыр кавалер лыдыс содіс 2674 мортӧдз, на лыдын — нёль нывбаба.

Слава ордена тыр кавалеръяслы — лётчик Иван Григорьевич Драченколы, саридзса пехотинец Павел Христофорович Дубиндалы да артиллеристъяс Николай Иванович Кузнецовлы, Андрей Васильевич Алёшинлы [[Айму вӧсна Ыджыд тыш]] дырйи нӧшта сетӧма Сӧветскӧй Союзса Герой ним.

[[1945]] воын [[14 тӧвшӧр|тӧвшӧр тӧлысь 14 лунся]] Висла-Одер операцияын Висла юлӧн шуйга берегвывса тышын смеллунысь — 77-ӧд стрелковӧй дивизияса 215-ӧд Краснознамённӧй полклӧн 1-дза батальонысь став радӧвӧйлы, сержантлы да старшиналы вӧлі сетӧма Слава орден; ротаса командиръяслы — [[Гӧрд Дӧрапас орден]]; взводса командиръяслы — [[Александр Невский орден]], батальонса командир Б. Н. Емельянов лои [[Сӧветскӧй Союзса Герой]]ӧн. Тайӧ вӧлі дзик ӧти тэчас, кытысь боецьяслы ӧти тышысь ставныслы сетӧма Слава орден.

Слава орден сетсьӧ СССР-са Вылыс Сӧветысь Президиумлӧн Шуӧмӧн.

Слава ордена тыр кавалеръяслы вимчӧдӧны вылынджык тшупӧда воинскӧй звание:
* радӧвӧйлы, ефрейторлы да сержантлы — старшина;
* старшиналы — младшӧй лейтенант;
* авиацияын младшӧй лейтенантлы — лейтенант.

Слава орден новлӧны морӧслӧн шуйга бокас. Эм кӧ нин СССР-са мукӧд орден, ӧшӧдӧны [[«Почёт пас» орден]] бӧрын.

== Слава ордена тыр кавалеръяс ==
Слава ордена тыр кавалеръяслы [[1967]] да [[1975]] воясӧ вӧлі сетӧма содтӧд кокньӧдъяс, мыйӧн ӧткодялісны найӧс Сӧветскӧй Союзса Геройяскӧд. Налы сетісны ставсоюзса персональнӧй пенсиа, керкаын олӧмысь ыджыд кокньӧд, дон босьттӧг новлӧдлӧм и с.в. Россияын став тайӧ кокньӧдыс колис.

[[1976]] восянь Слава ордена тыр кавалеръяслы военнӧй комиссариатъяс кутісны сетавны орденскӧй небӧгъяс.

== Видзӧдӧй тшӧтш ==
* [[Комиын Слава ордена тыр кавалеръяс]]

== Ӧшмӧсъяс ==
* [https://web.archive.org/web/20080502155532/http://www.rkomi.ru/kp/txt/kavalers.html Орденлӧн история (рочӧн)]
* [http://mondvor.narod.ru/OSlava.html Слава орден (рочӧн)]

== Ыстӧдъяс ==
<references/>

[[Категория:СССР-са орденъяс]]

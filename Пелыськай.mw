[[Файл:Turdus pilaris2.jpg|thumb|250px|Пелыськай]]

'''Пелыськай''' ({{lang-la|Turdus pilaris}}, {{lang-ru|Ряби́нник}}) — ватшкысь кайяс (дроздъяс) котырӧ [[лэбач]]. Пелыськайкӧд ӧти сикасӧ туялысьяс пыртӧны вель уна тылабордаӧс, шуам, '''сера ватшканӧс''' «пестрый дрозд», '''сьылысь ватшканӧс''' «певчий дрозд», '''сьӧд зобъя ватшканӧс''' «чернозобый дрозд» да с.в.

== Ыджда да рӧм ==
Пелыськай неуна ыджыдджык [[ябыр]]ысь: тушаыслӧн кузьтаыс овлывлӧ 28 сантиметрӧдз, сьӧктаыс — 150 граммӧдз. Юр вылысыс, сьыліыс да бӧж вевдорыс руд, мышкуыс, бордйыс да бӧжыс сьӧдовруд. Кынӧмыс еджгов, ӧтар-мӧдарӧдыс сьӧдӧн серӧдалыштӧма; голяыс, морӧсыс да зобйыс вижов. Гӧн рӧмнас айыс и эньыс дзик ӧткодьӧсь, ӧта-мӧдсьыс оз торъявны. Ай лэбачьясыс дзользьӧны дзуртышталігтырйи. Чуксасьӧны «тшак-тшак-тшак» шыясӧн, а повзиганыс «ра-ра-ра» горӧдӧны. Та вӧсна [[удораса]]яс нимтӧны '''тшаръяӧн'''.

== Паськалӧм ==
Пелысь кайяс олӧны-вылӧны [[Европа]] пасьтала, асыввылын — Сибырса [[Лена (ю)|Лена]] юлӧн Алдан вожӧдз. [[Коми Республика|Комиын]] поздысьӧны-быдтысьӧны кыдзи пармаын, сідзи и вӧра тундраын, нӧшта Урал излӧн войвыв юкӧнъясас.

== Оласног ==
Ветлысь-мунысь лэбачьяс. Войвылӧ локтӧны [[косму тӧлысь]] помын — [[ода-кора тӧлысь]] пуксигӧн. Овмӧдчӧны оз сӧмын [[пожӧм]]а, но и сора да коръя вӧръяслӧн дорӧсын, васӧд местаяссянь матіникӧ. [[Гожӧм]]быд олӧны оз ӧткӧн-ӧткӧн, а гырысь кельӧбъясӧн.

== Поздйысьӧм ==
Ӧти пу вылас пелыськайяслӧн овлывлӧ нёль-ӧ-вит позйӧдз. Найӧ джынъя сяр кодьӧсь. Ассьыныс быдтысянінсӧ дасьтігӧн лун витӧдз дугдывтӧг ноксьӧны лэбачьясыс — тэчӧны позъяснысӧ шепта быдмӧгъяслӧн заясысь, коръясысь да вуж сіясысь, пытшкӧссӧ кышӧны нюйтӧн, пыдӧсас вольсалӧны бонзьӧм кач да турун тылӧб. Позтырас овлывлӧ сизим колькйӧдз. Пӧжсян кадыс кыссьӧ кык [[вежон|вежонӧдз]]. Кайпияныслы сёянсӧ ваялӧны батьыс и мамыс. Быдтасъясыс асшӧр олӧмӧ петӧны борд йылас кыпӧдчытӧдз на. Лэбавны сӧвмытӧдзыс найӧ олӧны сук турун пиӧ дзебсясьӧмӧн.

== Сёян ==
Пӧткӧдчӧны пелыськайяс мувывса небыд гагъясӧн: номыръясӧн, лёльӧясӧн, нидзувъясӧн. [[Ар]]нас — вотӧсӧн. Медся ёна радейтана чӧсмасянторйыс — [[пелысь]] пулӧн кисьмӧм мольясыс. Лэбалӧны пуысь пуӧ да кокалӧны став вотӧссӧ ӧтчыд пуксьылӧмӧн.

Воыс кӧ озыр вотӧсӧн ([[пелысь|пелысьӧн]], [[лежнӧг]]ӧн, [[жов]]йӧн), пелыськайяс [[тӧв]] шӧрӧдз оз эновтны чужанінсӧ. Кӧдзыд кадсӧ коллявны лэбзьылӧны [[Европа]]са шӧринъясӧ да весиг воӧдчывлӧны [[Африка]]са муясӧдз.

== Рӧдвуж кывйын ==
[[Перымса комияс]] лэбачсӧ шуӧны миян моз жӧ — пелыськайӧн. Мыйла тадзи сійӧс нимтӧны [[рочьяс]] (рябинник) да [[комияс]] (пелыськай), гӧгӧрвоана. [[Удмуртъяс]] ногӧн «палэзьсиись» да «пурысь юбер», кодьяс гӧгӧрвосьӧны, кыдзи «пелысь сёйысь» да «руд ябыр».

== Ӧшмӧс ==
* [[Ракин Анатолий Николаевич|Ракин А.Н.]] Ватшкысь кай // [[Би кинь (журнал)|Би кинь]], [[2014 во|2014]]. — 12 №.

[[Категория:Лэбачьяс]]

{{Персоналия}}
'''Лыткин Георгий Степанович''' (комиӧн '''Степан Гриш''' либӧ '''Ёгуш''', [[1835 во|1835]]–[[1907 во|1907]]) — нималана коми югдӧдысь, [[коми кыв]] сӧвмӧдысь, туялысь, вуджӧдчысь, педагог, [[коми кыв|коми]] [[Коми гижысьяс анбур серти|гижысь]], монголовед. Г.С. Лыткин аслас олан кадӧ вӧлі зэв тӧдчана мортӧн. Сійӧс пыдди пуктісны [[Петыркар|Петербург]]ын, [[Вӧлӧгда губерня]]ын, [[Калмыкия]]ын.

== Олан туй ==
Георгий Лыткин ужис [[1835 во]]ся [[6 лӧддза-номъя|лӧддза-номъя тӧлысь 6-ӧд лунӧ (важ стильын — ода-кора тӧлысь 25-ӧд лунӧ)]] [[Сыктывкар|Усть-Сысольск]] карын гӧльмӧм купеч семьяын. [[1848 во]]ын помаліс уезднӧй училище, [[1845 во]]ын — [[Вӧлӧгда]]са гимназия, а [[1859 во]]ын — Петербургса университетлысь Асыввыв факультет.

Россияын 1860-ӧд воясся гыалан кадӧ Г.С. Лыткин вӧлі пырӧ '''Земля и воля''' гуся революционнӧй котырӧ. Тайӧ котырнас веськӧдлісны Н.Г. Чернышевский — ӧтарсянь, мӧдарсяньыс — А.И. Герцен да Н.П. Огарев, кодъяс вӧліны [[Лондон]]ын. Котырлӧн медшӧр вынъясыс вӧліны [[Москва]]ын, а Петыркарын '''Земля и воля''' котырӧ пырисны медъёна том йӧз, на лыдын и Г.С. Лыткин. Сылӧн квартираас вӧлі гуся типография. Сёрӧнджык, кор революция гыыс чиніс, Георгий Лыткин велӧдіс петербургса гимназиаясын.

Куліс [[1907 во]]ся [[4 косму|косму тӧлысь 4 лунӧ]] [[Петыркар|Петербург]]ын.

== Гижан удж ==
Студенталігӧн сійӧ босьтчыліс гижны кывбуръяс. [[1855 во]]ын сылысь вӧлі йӧзӧдӧма кык гижӧд: «Коми бӧрданкыв Николай Мудрый кулӧм вылӧ» да «Коми кыв-вор Александр Николаевич царство пуктысьӧм вылӧ». Сэки жӧ сійӧ гижӧ «Ном» да «Сьӧлӧм пессьӧм» кывбуръяс.

Водзӧ Г.Лыткин эз нин босьтчыв лӧсьӧдавны поэтическӧй гижӧдъяс, а став сьӧлӧмнас пырӧдчис вуджӧдчӧмӧ да научнӧй уджӧ. Медтӧдчанаторйӧн сылӧн лои «Зырянскӧй край при епископах пермских и зырянский язык» книга.

Георгий Степанович пуктіс ассьыс пай тшӧтш серпаса коми литература лӧсьӧдӧмӧ. «История коми литературы» дасьтысьяс мӧд томын пасйылісны, Ёгуш пӧ петкӧдлӧма ассьыс енбисӧ кыдзи вуджӧдчысь, комиӧдӧма коми да роч кывъяс вылысь. Пасйылӧм нин «Зырянский край при епископах Пермских и зырянский язык» небӧгын эмӧсь татшӧм юкӧнъяс: «Переводы с русского языка на зырянский», «Переводы с зырянского языка на русский» (тані вайӧдӧма мойдъяс да с.в.). Эм «Молитвы» — «Келмӧмъяс» юкӧн. Вуджӧдӧмӧн йӧзӧдӧма тшӧтш «Жизнеописание св. Стефана, просветителя зырян» - «Коми войтырӧс Кристос нимӧ пыртысь вежа Степанлӧн олӧм-вылӧмысь». Водзӧ нуӧдіс, сӧвмӧдіс  Г.С.Лыткин коми войтырлысь уна нэмся нин традиция — вуджӧдіс вичко гижӧдъяс, небӧгъяс торъя нин Вежа Петыркарын оліг-ужалігӧн.

Кыдзи тӧдса, Г.С. Лыткинлӧн видзӧдласъясыс вӧлі топыда йитчӧмаӧсь кристиана культуракӧд. Дерт, эз ӧтдортлы сійӧ тшӧтш мукӧд йӧзлысь культура — шуам, ас кадӧ сійӧ туявлӧма [[калмыкъяс]]лысь оласногсӧ да важ гижӧдъяссӧ — «асыввывса» войтырлысь (найӧ, кыдзи тӧдса, Буддалы эскысь ламаистъяс). Век жӧ ёнджыкасӧ сійӧ вӧлі коми история да культура туялысь-велӧдысь, кыдзи шулісны войдӧр, «зыряновед», сідзжӧ коми культура сӧвмӧдысь.

Георгий Лыткинӧс ёна кыскылӧма коми [[фольклор]]. Та йылысь висьталӧны сылӧн татшӧм пасйӧдъяс: «Луна коми ногӧн Тӧлысь… Мифологияын комияс ловзьӧдӧны Шонді, Тӧлысь — найӧ ставсӧ вӧчӧны тшӧтш йӧз моз. Сідз, Шонділӧн эм пи, Тӧлысьлӧн эм гӧгапи..». Шонді, тӧлысь паныдасьлӧны Ёгушлӧн некымын кывбурын. Корсюрӧ налы лӧсялӧ аслыспӧлӧс вежӧртас.

[[Лыткин Илля Вась|Илля Вась]] унакодь гижліс Г.С. Лыткин йылысь, нимӧдіс сійӧс «коми гижӧдлӧн ыджыдайӧн». [[1926]]-ӧд воӧ [[Канкар]]ын лэдзӧм «Коми гижысьяс» небӧгын (сійӧс вӧлі сиӧма Ёгушлы) Илля Вась висьталӧма коми туялысь да гижысь йылысь, сылӧн гижан удж да олан туй йывсьыс. Илля Вась пасйӧма да вайӧдӧма Г.С. Лыткинлысь «Олан-вылан туйӧй» кывбур, сэки жӧ нимтӧма сійӧс «сьыланлыддянӧн». В.И. Лыткин пасйӧма тшӧтш: «Тайӧ сьыланлыддяныс (ас киӧн гижӧм) меным сюри Академия Наукаысь. Сэні нӧшта на эмӧсь Степан Ёгорлӧн сьыланлыддянъяс» [[Микушев Анатолий Константинович|А.К. Микушев]] «Коми литература да народная поэзия» небӧгын ([[Сыктывкар]], [[1961]]), казьтылӧма Г.С. Лыткинлысь «Ыджыд вӧт», «Вӧйпӧм коми йӧзлы», «Кутш, каля, курӧг»  да мукӧд кывбура гижӧд.

Г.С. Лыткин кывбуръяссӧ мукӧд дырйи лӧсьӧдлӧма некымын вариантын, абу ӧтчыдысь дасьтылӧма гижӧдсӧ. Дерт, мукӧд вариантсӧ коми поэзия туялысьяс донъявлӧмаӧсь абу ӧткодя кыдзи [[XIX нэм|ХІХ-ӧд нэмӧ]], сідз и бӧръяджык кадӧ.

Г.С.Лыткин эскӧ тӧдӧмлунӧ, велӧдчӧмӧ, шыӧдчӧ коми морт дорӧ кывбура визьӧн, висьталӧ татшӧм кӧсйӧм: «...Бур гижӧдӧн сяммӧдсьыны».

Кывбуралысьыс аслас гижӧдъясын петкӧдлӧ мортлысь эбӧссӧ, мукӧддырйи тшӧтш эбӧстӧмлунсӧ, либӧ серпасалӧ шудсӧ да сійӧс воштӧмсӧ. «Ном» кывбур важ коми литература туялысьяс шуӧмаӧсь «психологическӧй этюд» (тадзи пасйӧма «История коми литературы» небӧгын, казьтылӧм нин мӧд томын). «Оланвылан туйӧй» кывбурын сёрниыс мунӧ сы йылысь, мый чужан мусянь, гортсянь ылын олысь ӧтка мортлы мукӧддырйи овлӧ зэв сьӧкыд, мортыс та кадӧ вермӧ чегсьыны, воштыны асьсӧ.

Г.С. Лыткин вуджӧдіс тшӧтш коми кыв вылӧ [[Ушинский Константин Дмитриевич|К.Д.Ушинский]]лысь [[мойд]]ъяс да [[сьыланкыв]]ъяс. Тайӧн сійӧ петкӧдліс, мый коми кыв вылын позьӧ гижны и мойдъяс, и кывбуръяс, и сьыланкывъяс.

== Туялан удж ==
Лыткин Г.С. [[1859 во|1859]]-[[1861 во]]ясӧ ветліс экспедицияӧ калмыкияса степъясӧ (Астрахань да Ставрополь губерняясӧ, Донскӧй войска обласьтӧ). Тайӧ ветлігас аддзис важся калмык литературалысь некымын гижӧд, вуджӧдіс да йӧзӧдіс. Туясьӧмъяс бӧрын сійӧс кутісны лыддьыны тӧдчана археограф-калмыковедӧн да монголоведӧн, важся калмык да монгол гижан культура туялысьӧн.

== Небӧгъяс ==
* Зырянский край при епископах Пермских и зырянский язык. [[1889 во|1889]]
* Зырянско-русский букварь и сведения из грамматики церковно-славянского и русского языков.
* Русско-вотско-зырянский словарь

== Паметь ==
[[Файл:Лыткин Г.С.JPG|thumb|right|300px|Г.С. Лыткинлы казьтылана пӧв Сыктывкарын]]
* [[2012 во]]ын [[Сыктывкар]]ын восьтісны Георгий Лыткинлы сиӧм казьтылан пӧв «Октябр» кинотеатр стенын.<ref>[http://gazeta-respublika.ru/article.php/54080 Артеев А. С участием однофамильцев в Сыктывкаре открыли мемориальную доску ученому Георгию Лыткину // Республика, 2012 во, вӧльгым тӧлысь 16-ӧд лун, 210 №]</ref>

== Ӧшмӧсъяс ==
* [http://history-x.ru/03/11/053.htm Лыткин Георгий Степанович]
== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Чужисны 1830-ӧд воясын]]
[[Категория:Кулісны 1900-ӧд воясын]]
[[Категория:Туялысьяс]]
[[Категория:Коми кыв туялысьяс]]
[[Категория:Сыктывкар]]

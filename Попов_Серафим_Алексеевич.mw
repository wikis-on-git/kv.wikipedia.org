{{Персоналия}}
'''Попов Серафим Алексеевич''' (комиöн '''Öльöш Сим'''; [[1913]]—[[2003]]) — [[коми кыв|коми]] [[Коми гижысьяс анбур серти|гижысь]], [[Коми АССР-са нимйӧза гижысь|Коми АССР-са нимйӧза поэт]] ([[1984]]), [[РСФСР]]-са культураын нимӧдана уджалысь ([[1972]]).

== Олан туй ==
* Серафим Попов чужӧма [[1913 во]]ся [[8 тӧвшӧр|тöвшöр тӧлысь 8-ӧд лунӧ]] (важ стильӧн — [[1912 во]]ся [[26 ӧшым|öшым тӧлысь 26-ӧд лунӧ]] крестьянин семьяын [[Вӧлӧгда губерня]]ысь [[Усть-Сысольск уезд]]са Зьӧвсьӧртын (ӧні — [[Емдін район]]са [[Зӧвсьӧрт]] сикт).
* Гражданскöй война бöрын зонка велöдчӧма школаын. Уна сьöкыдлун веськалӧма сылöн челядьдырся кад вылö: сьöкыд удж и тшыгъялöм.
* [[1924]] воын С. Попов аслас вокыскöд, кодi лоӧма сизим вося школаын директорöн, мöдöдчӧма [[Слӧбӧда (Удора район)|Слӧбӧда]] сиктö. Гижысь бöрынджык казьтывлӧма пöсь кывйöн, медрадейтана, виччысяна коми кыв урокъяс, кодъясöс сэк кадö нуöдлӧма[[Доронин Павел Григорьевич|Павел Доронин]].
* Сизим вося школа помалöм бöрын С. Попов велöдчӧма [[Емдін]]са мöд тшупӧда школаын. Бöрас уджалӧма вöр пöрöдчанiнын, [[Эжва]] кузя кылӧдӧма пуръяс [[Кардор|Архангельскӧдз]]. 
* [[1934]]—[[1938 во]]ясын гижысь служитӧма Гöрд Армияын. Воӧм бӧрас уджалӧма «Коми комсомолец» газетын литературнӧй сотрудникӧн, кывкутысь секретарӧн, а сэсся редакторӧн.
* [[1941 во]]ся [[сора тӧлысь]]сянь Серафим Попов [[Айму вӧсна Ыджыд тыш]] вылын. Демобилизируйтчӧма [[1943 во]]ын ранитчӧм да контузия бӧрын. Война помалӧма капитанӧн. Тышын вермӧмъясысь сійӧс наградитӧма [[Гӧрд Кодзувлӧн орден|Гӧрд Кодзув]] орденӧн, медальясӧн.
* Нималана гижысь кулӧма [[2003 во]]ся [[11 моз|моз тӧлысь 11-ӧд лунӧ]] [[Сыктывкар]]ын.

== Гижан удж ==
Гижны Серафим Попов заводитӧма школаын велöдчигöн, но тайö кывбуръясыс эз воны миян кадöдз. Ачыс гижысь нимтывлӧма найöс «шуточные опыты». Медводдза кывбур («Томлун» нима) йöзöдöма [[1937]] воын. Лирика геройöн медводдза кывбуръясын лоö «выль морт», быдмысь да ставсö окотитысь тöдны партиялöн воспитанник.

[[Айму вӧсна Ыджыд тыш]]öдз Серафим Поповлöн тыдалö куим тематическöй визь: томлун, удж да оборона. Тайö визьö пырöны «Гожöмын» ([[1938]]), «Рöдиналы» ([[1938]]), «Майскöй» ([[1940]]), «Тувсов асылö» ([[1940]]), «Бригада» ([[1941]]) да мукöд кывбур.

С.Попов вöлӧма [[Айму вӧсна Ыджыд тыш]] вылын, и тайö визьыс пырö сылöн творчествоö дыр кад кежлö. Сiйӧ висьталö и солдатлöн быдлунъя олöм йылысь, и кыдз найö öти ыджыд вынöн тышкасьöны вӧрӧгкöд, и кыдзи усьöны том зонкаяс, а юрас налöн сöмын рöдина, ас сикт да мамлöн чужöм.

[[1943]] воӧ С.А. Попов пырӧ [[Коми гижысь котыр|CCCР-са гижысь котырӧ]].

Война кольӧма ыджыд дой гижысьлöн сьöлöмас. [[1953]] воын йӧзӧдӧма «Сталинградскöй баллада», кодi сиöма дас квайт гвардеечлы, кодъяс сетӧмаӧсь ассьныс вынсӧ Рöдина дорйигӧн. Гижысь петкöдлӧма выль героическöй баллада прöст салдатъяс йылысь. Балладаяс босьтöны ыджыд юкöн гижысьлöн творчествоын. На лыдö тшöтш пырöны «Баллада о партийном билете», «Куслытöм би йылысь баллада» ([[1975]]), «Квайт сус пу йылысь баллада» ([[1973]]) да мукöд.

Серафим Попов кывбуръяс кындзи тшöтш уджавлӧма и поэма жанрын: «Машук» ([[1958]]), «Вошлытöм морт» ([[1958]]), «Вöрса мойд», «Учитель» ([[1960]]).

Быдпöлöс тема вöрзьöдö гижысьлысь сьöлöмсö, кажитчö быттьö сiйö полö мыйкö кольны, мыйкö не аддзыны, та вöсна и гижö став йылысь. Сылöн гижöдъясын и эм ас му радейтöм, гижысь пасйö и сылысь мичсö и рамлунсö, и кыдзи вöр-ва олö морткöд öти öтувъя олöм. С. Попов — гижысь, код внимание улысь оз вермы нинöм вошны, быд прöст явлениеын сiйö аддзö мыйкö сьöлöм вöрзьöдысь тор.

1960-öд воясö Серафим Попов гижис историко-патриотическöй поэмаясысь цикл, кöнi восьтöма куим том мортлöн образ: Костя Никифоровлöн, Вася Шахтаровлöн да Дима Бушуевлöн. Тайö характеръясыс аддзисны аслас олöмсö «Щугöрса зон» ([[1966]]), «Варыш Вась» ([[1966]]), «Ме вöлi ракетчикöн мама» ([[1967]]) поэмаясын.

Гижысьлöн корсьöмъясыс тыдалöны «Мирон мыльк» ([[1963]]), «Мам» ([[1963]]), «Пыста ыб» ([[1964]]), «Илыдз йылын» драмаын. Сiйö жö кадö петö уна кывбур разнöй тематика вылö. [[1960]] воö петö «Лöз енэж улын» сборник, кытчö пыртöма уна выль кывбур.

Война бöрын морт мöд ногöн заводитö видзöдны олöм вылö. Война колис дой гижысь сьöлöмын, и кор гижысь аддзис мый му пасьта киссьö морт вир, сiйö ёна переживайтис, тöждысис йöз вöсна. Тайö тыдалö «Лулумбалöн сьöлöм» кывбурысь ([[1964]]), кöнi пасйысьö, мый быд вир тусьыс, кодi усис Лулумбалöн, сэтысь петас вöлялöн дзоридз. Кор ылi муын, Чилиын ыпнитiс фашистскöй террор, гижысь аслас сьöлöмкылöмъяссö лэдзис «Пабло Нерудалы» ([[1974]]) кывбурын.

Уна критик пасйисны, мый художествоа кыв да серпасалана средствояс дiнö, гижысь эз ёна матысмы. Уна кывбурын сьöктöдöма абу коми кывъясӧн: «глетчер», «контраст», «отважнöй», «страшнöй», «общöй», да мукöдӧн. Серафим Поповлöн творчествоын тыдалö аслас модернизация, кыв лоис современнöйöн.

Серафим Попов йӧзӧдіс 18 кывбур да поэма чукӧр верстьӧяслы, 9 небӧг челядьлы. Кывбуръяссӧ вуджӧдӧма [[роч кыв|роч]], [[финн кыв|фин]], [[украина кыв|украина]], [[венгер кыв|венгер]], [[болгар кыв|болгар]], [[немеч кыв|немеч]] да мукӧд кыв вылӧ.

== Небӧгъяс ==
=== Комиӧн ===
* Фронтӧвӧй туй. — [[Сыктывкар]]: [[Коми небӧг лэдзанін|Коми кн. изд-во]], [[1945]].
* Миян Войвыв.
* Ме славита мир.
* Дружба йылысь стихъяс.
* Лӧз енэж улын. — [[Сыктывкар]]: [[Коми небӧг лэдзанін|Коми кн. изд-во]], [[1960]].
* Войвыв кодзувлань туй: Кывбуръяс. поэмаяс. казьтылӧмъяс. Дорога к Полярной звезде: Стихи, поэмы, воспоминания / Сост. [[Обрезкова Нина Александровна|Н.А. Обрезкова]]. — [[Сыктывкар]]: [[Коми гижысь котыр|Коми Республикаса гижысь котыр]], [[2012 во|2012]]. — 384 л.б. (рочӧн да комиӧн)

=== Рочӧдӧм ===
* Вечный огонь.
* Утро на Вычегде.
* После дождя: [стихотворения, поэмы] / Пер. с коми Н. Кутов. — [[Сыктывкар]]: [[Коми небӧг лэдзанін|Коми книжное изд-во]], [[1969]]. — 143.

== Наградаяс ==
* [[Гӧрд Кодзувлӧн орден]]
* [[Коми АССР]]-са канму премиа босьтысь ([[1971]])
* Коми АССР-са литература да искусствоын нимӧдана уджалысь
* [[РСФСР]]-са культураын нимӧдана уджалысь ([[1972]])
* Коми литература сöвмöдöмысь сылы сетісны [[Коми АССР-са нимйӧза гижысь|«Коми АССР-са нимйӧза поэт»]] почёт ним ([[1984]])
* [[Коми Республика]]са канму премиа босьтысь ([[2001]])
* [[Войтыръяслӧн Ёрталун орден]]
* [[Почёт орден (СССР)|«Почёт пас» орден]]
* Жуков медаль.

== Ӧшмӧсъяс ==
* [[Дёмин Владимир Николаевич|''Дёмин В.Н.'']] На небе звезда. — [[Сыктывкар]]: [[Коми небӧг лэдзанін|Коми кн. изд-во]], [[1994]]. — С. 186-201.
* История коми литературы. — [[Сыктывкар]]: [[Коми небӧг лэдзанін|Коми кн. изд-во]], [[1981]]. — Т.3. — С.112—130
* [http://www.nbrkomi.ru/page/1854/ Коми Республикаса Национальнӧй библиотека]

== Ыстӧдъяс ==
<references/>

[[Категория:Персоналия:Коми]]
[[Категория:Персоналия анбурӧд]]
[[Категория:Коми гижысь]]
[[Категория:Зӧвсьӧрт кар овмӧдчӧмин]]
[[Категория:Коми АССР-са нимйӧза гижысьяс]]
[[Категория:Коми гижысь котырӧ пырысьяс]]
[[Категория:Айму вӧсна Ыджыд тыш вылӧ ветлысьяс]]
[[Категория:Чужисны тӧвшӧр тӧлысь 8-ӧд лунӧ]]
[[Категория:Чужисны 1913 воын]]
[[Категория:Кулісны 2003 воын]]

[[Файл:Sphyrapicus variusPCSL11319B.jpg|thumb|300px|Сизь]]
[[Файл:White-headed_woodpecker.jpg|right|270px|thumb|Еджыд юра сизь (''Picoides albolarvatus'')]]
[[Файл:Dendrocopos nanus.jpg|thumb|Ёсь бордъя ыджыд сизь (''Dendrocopos nanus'')]]
[[Файл:Fernandinas Flicker (Colaptes fernandinae).jpg|thumb|Кубаса ёсь ныра сизь (''Colaptes fernandinae'')]]

'''Сизь''' ({{lang-la|Picidae}}; {{lang-ru|Дятел}}) — вӧрса [[лэбач]].

== Ыджда да рöм ==
Вӧрӧ быд ветлігӧн кывлывлан пуӧ колскӧдчӧм. Тайӧ сизьяс тадзисӧ уджалӧны – пуысь пуӧ лэбалӧны да корсялӧны кырсь улын олысь либӧ пу сьӧмӧсӧ пырӧм гагьясӧс. Сизьяслӧн вывтыраныс унатор синмӧ шыбитчана: ӧжын кодь ён нырыс, кузь кывйыс (овлывлӧ 14 сантиметрӧдз), кодлӧн йылыс вель чорыд да вугыр коль крукыльяса, а веркӧсыс быттьӧ лемасян мавтаса. Татшӧм кывнад зіль лэбачыд розьӧдӧ да кокньыда кыскӧ пыдӧ пырӧм номыръясӧс. Чуньясыс кокас кузьӧсь да лэчыд крукыля гыжъясаӧсь. Кыкыс на пиысь водзлань, а мӧд кыкыс бӧрлань видзӧдӧны. Бӧжас тывгӧныс зэв чорыд да сы вылӧ тшӧтш мыджсьӧ лэбачыс пучеръясӧ кутчысигӧн. 

Коми Республикаын туялысьяс торйӧдӧны тылабордаясӧс сизьяс котырын вит-ӧ-квайт сикасӧс: '''сьӧд сизь''', '''сера сизь''', '''дзоля сизь''', '''дзор сизь''', '''еджыд мышкуа сизь''' да с.в.

Медся уна да быдлаын, весиг садъясын да паркъясын, паныдасьлӧ сера сизь ([[роч кыв|рочӧн]]: большой пёстрый дятел). Ыджданас [[ябыр]] кодь – тушаыс овлывлӧ 27 сантиметр, сьӧктаыс – 97 граммӧдз. Гӧн рӧмыс кызвыннас сьӧд да еджыд сора, юрыс гӧрд визя. Синмыс тшӧтш гӧрд рӧма. Нырыс пемыдруд, кымӧсыс рудовъеджыд, кынӧмладорыс кольквижлань мунӧ, бӧжыс сьӧд, еджыд визьяса да чутъяса.

== Паськалöм ==
Сизьяс паныдасьлӧны быдлан: абуӧсь войвыв полярнӧй му дорын, [[Ирландия]]ын, [[Австралия]]ын, [[Выль Зеландия]]ын, [[Выль Гвинея]]ын, [[Мадагаскар]]ын да кутшӧмсюрӧ океанса діяс вылын. Рочмуын паныдасьлӧ сизьяслӧн 14 сикас.

Сера сизьяс сетӧны ыджыд отсӧг вӧрса пуяслы да быдмӧгъяслы, найӧс тшыкӧдысь-розьӧдлысь горш гагьясӧс корсялӧны-бырӧдӧны да.

== Поздйысьöм ==
Кӧлысясян кадас лэбачьясыс пондӧны сизьдыны-таргыны кос пуясӧ, быттьӧ кодкӧ кучкалӧ тыртӧм лагунӧ. Тадзи найӧ чуксалӧны пӧвъяснысо гозйӧдчыны. Быдтысигкежлас позсӧ кодйӧны важ [[пипу]]ӧ либӧ [[пожӧм]]ӧ. Пыран розьыс позъяс гӧгрӧс, а горс пытшкӧсыслӧн кузьтаыс овлывлӧ комын вит сантиметрӧдз. Пӧжны пуктӧны еджыд рӧма 5-6 кольк. Позъяс пукалӧны эньыс и айыс, ӧта-мӧдсӧ вежлалӧмӧн кык [[вежон]] чӧж. Сизьяслӧн сильӧпияныс гораа шыалысьӧсь, сы вӧсна ылысянь кылан, кодарын налӧн позйыс. Посни йылӧмыслы сёянсӧ ваялӧны гознан лэбачыс, но мамыслы пӧ, зільджыка ноксьӧ да, вердчан уджыс вичмывлӧ ёна унджык. [[Ода-кора тӧлысь]] помын быдмыштӧм сизьпиян пондӧны нин петавлыны асланыс горсйысь, а чужӧмсяньыс тӧлысь мысти дзикӧдз эновтӧны сійӧс.

== Оласног да сёян ==
Кызвын кадсӧ сера сизьяс коллялӧны лыска пуа вӧръясын, кӧні пӧткӧдчӧны коль кӧйдысӧн. Сёяныс кӧ тырмымӧн, чужанінас и тӧвйӧны. А тшыг воясӧ кынӧмпӧтсӧ перйӧм могысь лэбзьывлӧны вель ылӧдз – лунвыв либӧ рытыв-лунвыв муясӧ. Гожӧмнас сера сизь куталӧ быдсяма гагъяссӧ, пучӧйясӧс, пуясӧс розьӧдлысь номыръясӧс, кокавлывлӧ и [[кодзувкот]]ъясӧс. [[Ар|Арланьыс]] вуджӧ быдмӧг сёян вылӧ – нетшкӧ пуяс вылысь кольяссӧ да пылльӧ найӧс. Лунтырся кыйдӧс лыдыс пӧ кайлывлӧ ветымын колльӧдз. Сёянінсӧ сера сизьяс быд пӧрйӧ оз вежлавны да, ӧти местаас тыртӧм коль чукӧръясыс овлӧны вель гырысьӧсь. [[Тулыс]]нас сера сизь кытшӧн розьӧдлӧ [[кыдз|кыдз пулысь]] сюмӧдсӧ да чӧсмасьӧ [[зарава]]ӧн.

== Рöдвуж кыв вылын ==
Лэбачыслӧн «сизь» нимыс зэв важся. [[Коми пермякъяс|Перымса комияс]] ла [[удмуртъяс]] дзик жӧ миян моз '''сизьӧн''' шуӧны. Лӧсялана рӧдвуж весьтасъяс нӧшта эмӧсь [[мари кыв|мари]], [[финн кыв|финн]], [[эст кыв|эст]] да [[саами кыв|саами кывъясын]].

== Öшмöс ==
* [[Ракин Анатолий Николаевич|Ракин А.Н.]] Сизь // [[Би кинь (журнал)|Би кинь]], [[2013 во|2013]]. – 1 №.

[[Категория:Лэбачьяс]]

'''Куратов Виталий Константинович''' ([[1933]]—[[2003]]) — [[коми кыв|коми]] [[Коми гижысьяс анбур серти|гижысь]], журналист.

== Олан туй ==
Виталий Куратов чужис [[1933]] вося [[6 тӧв шӧр|тӧвшӧр тӧлысь 6-ӧд лунӧ]] [[Сыктыв район]]са [[Кебра]] сиктын. Тані жӧ помалiс 7 класса школа. [[1950]] воын помаліс Сыктывкарса ӧтиӧд номера [[Гӧрд Затон]]са ремесленнӧй училишӧ. [[1952]] воӧдз уджаліс паракод вылын кочегарӧн. Сэсся служитіс Сӧветскӧй армиаын. Воӧм бӧрын уджаліс электрикӧн «Куратов» совхозын. [[1960]] восянь сійӧ журналисталіс «Знамя коммунизма» газетын да радиоын, инспектораліс партияса райкомын. [[1965]] воын [[Визин (Сыктыв район)|Визин]] сиктын рытъя шӧр школа помалӧм бӧрын сійӧс мӧдӧдісны Ленинградса вылыс партийнӧй школаӧ. [[1969]] восянь уджаліс [[Койгорт район]]са «Новая жизнь» газетын шӧр редакторӧс вежысьӧн. Сэсся уджаліс экономистӧн Коми Республикаса видз-му овмöс министерствоын Сбербанкын.

Куліс [[2003 во]]ся [[20 йирым|йирым тӧлысь 20-ӧд лунӧ]].

== Гижан удж ==
Виталий Куратовлысь «Салдат тэрмасьӧ гортас» медводдза висьт [[1956]] воын йӧзӧдлiс [[Войвыв кодзув (журнал)|«Войвыв кодзув»]] журнал. Сэсся вöліны «Мусуктӧ сьӧлӧмыд бӧрйӧ», «Олӧмыс чуксалӧ» да «Радейтам тэнӧ, Олеся» повесьтъяс да некымын висьт. [[2003]] воын петіс сылöн «Кӧин котыр» медводдза проза чукöр. Аслас гижӧдъясын автор висьталӧ радейтчӧм да ёртасьӧм йылысь, уджын водзмӧстчысьяс йылысь, серамбана ёсь гижӧдъяснас янӧдiс олӧмсӧ дзугысьясӧс, юысь-кодалысьясӧс да дыш йӧзӧс.

Кулӧм бӧрас В.К. Куратовлӧн Анна Фёдоровна гӧтырыс, бур йӧзыс да гижысь-ёртъясыс водзмӧстчисны да дасьтісны «Мусуктӧ сьӧлӧмыд бӧрйӧ» выль небӧг ([[2009]]). Выль гижӧд чукӧрӧ пырисны медводдза небӧгысь висьтъяс да «Войвыв кодзув» журналын йӧзӧдлӧм гижӧдъяс, повесьтъяс, олӧмысь войтъяс, пьеса. Виталий Куратовлӧн гижӧдъясын шӧр геройяснас лоӧны ныв-зонъяс, мужичӧйяс, нывбабаяс, кодъяслӧн петкӧдчӧ ӧта-мӧдкостса йитӧдъясныс, семьякостса миритчыны позьтӧм мытшӧдъясныс, горш йӧзкӧд веныс. И быдтор позьö венны, кор эм радейтöмлӧн би.

Гижис сидзжӧ серамбана висьтъяс.

== Небӧгъяс ==
* Кӧин котыр: висьтъяс / Ред. А.В. Тентюков; серпасаліс В.А. Клейман. — [[Сыктывкар]]: [[Коми небӧг лэдзанін]], [[2003]]. — 112 л.б.
* Мусуктӧ сьӧлӧмыд бӧрйӧ: повесьтъяс, висьтъяс, олӧмысь войтъяс, пьеса / Ред. Л.Н. Хатанзейская; серпасалiс [[Мошев Аркадий Васильевич|А.В. Мошев]]. — [[Сыктывкар]]: [[Анбур (небӧг лэдзанін)|Анбур]], [[2009]]. — 432 л.б.

== Ӧшмӧсъяс ==
* [http://www.nbrkomi.ru/local_lore/sovetuem_prochitat_lyddysyam_verakd/arhiv_obzorov/ Коми Республикаса национальнӧй библиотека]

== Ыстӧдъяс ==
<references/>

[[Категория:Персоналия:Коми]]
[[Категория:Персоналия анбурӧд]]
[[Категория:Коми гижысь]]
[[Категория:Журналистъяс]]
[[Категория:Куратов сикт овмӧдчӧмин]]

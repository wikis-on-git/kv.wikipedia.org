'''Размыслов Александр Васильевич''' ([[1927]]—[[1994]]) — [[коми кыв|коми]] [[Коми гижысьяс анбур серти|гижысь]].

== Олан туй ==
Александр Размыслов чужис [[Коми (Зыряна) асвеськӧдлан обласьт]]ысь [[Сыктывдін район]]са [[Сотчӧмвыв (Сыктывдін район)|Сотчӧмвыв]] грездын [[1927]] воын.

17 арӧсаӧн муніс [[Айму вӧсна Ыджыд тыш]] вылӧ. Тышкасис [[Литва]]ын. [[1945 во]]ся [[24 лӧддза-номъя|лӧддза-номъя тӧлысь 24-ӧд лунӧ]] восьлаліс [[Москва]]ын Гӧрд изъэрд вывті Победа парад дырйи. Сизим во служитіс погранзаставаын да  морпогранохранаын. [[Сыктывкар]]ӧ воӧм бӧрын уджаліс снабжение кузя уджъяс вылын, некымын во шопераліс дзоньвидзалун Министерствоын.

Куліс [[1994 во]]ся [[27 кӧч|кӧч тӧлысь 27-ӧд лунӧ]].

== Гижан удж ==
Александр Размыслов гижис проза. Сылӧн петавліс ӧти небӧг «Курыд зарава» ([[1993]]), кытчӧ пырисны кык повесьт («Курыд зарава», «Косьмывтӧм синва») да 9 висьт: «Никӧн-полой», «"Единоличник" Сидӧр Паш», «Ньӧжйӧ лэбӧ тополь пух», «Вышивайтӧм ковёр», «Косявлӧм письмӧ», «Марпида», «Медбӧръя "гӧснеч"», «Зэр бӧрын», «Бать».

Небӧгкӧд ӧткодь нима повесьт йылысь сійӧ гижис: «''Ме быдми [[Эжва]] берег дорын. Войнаӧдзыс на аддзылі мӧдлапӧлын [[Пычим (Сыктывдін район)|Пычимса]] спецпереселенечьяслысь сьӧкыд оласногсӧ. Сэки, дерт, ме унатор на эг гӧгӧрво. Та йылысь заводитлі гижны война бӧрас, но ме пыр жӧ веськалі сідз шусяна диссидентӧ, талун-ӧ-аски арестуйтан списокӧ''.

''МГБ эз узь! «Специалистъяс» гусьӧн кыйӧдчисны, чукӧртісны налы колана «юӧръяс» ме йылысь. Но воис кад, и ме век жӧ «Курыд зарава» повестьын водзӧссӧ мынті, олӧмӧ пӧрті ассьым кӧсйӧмӧс — НКВД-са комендант Скобелевӧс (сідзкӧ и став системасӧ) вӧйті-меститі нюр пыдӧсӧ, бур йӧз водзас петлывтӧм вылӧ''».<ref>Авторсянь // Размыслов А.В. Курыд зарава: повестьяс, висьтъяс. — Сыктывкар, 1993. — Л.б. 3.</ref>

Аслас повесьт-висьтъясын автор туялӧ-восьтӧ сідз шусяна «спецпереселенечьяслысь» сьӧкыд удж-олӧмсӧ. Сталинлӧн культ воясӧ [[Украина]]ысь, [[Беларусь]]ысь, Шӧр [[Азия]]ысь да мукӧдлаысь уна сюрс мыжтӧм йӧзӧс кӧмтӧг-пасьтӧг вӧтлісны гортсьыныс да этапӧн вайӧдісны войвывса кӧдзыд Коми муӧ. Сьӧкыд уджысь ӧтдор тайӧ войтырыслысь мырддисны став правояссӧ, но та вылӧ видзӧдтӧг вайӧдӧм йӧз оз воштыны морттуйнысӧ — авъяӧсь, кылӧны-гӧгӧрвоӧны мукӧдлысь шогсӧ, сьӧлӧм дойсӧ, пыр дасьӧсь отсыштны пикӧ воӧм ёртныслы. 

Александр Размыслов мӧвпалӧ и научно-техническӧй революциалӧн воськовъяс йылысь. «Бать» висьтын кӧть сёрниыс мунӧ олӧм мунӧм да выль керкаяс лэптӧм йылысь, но сэк жӧ петкӧдлӧма, мый керка кыпӧдысьяс нем жалиттӧг кисьтӧны вӧр-васӧ. Висьтавсьӧ сы йылысь, мый йӧзыс кӧ уджалӧны от сьӧлӧмсяньыс, сэки шогалӧ вӧр-ва да сыкӧд ӧттшӧтш и морт.

== Небӧг ==
* Курыд зарава: повестьяс, висьтъяс / Ред. А.В. Тентюков; Худ. В.В. Токарев. — [[Сыктывкар]]: [[Коми небӧг лэдзанін|Коми книжнӧй изд-во]], [[1993]]. — 192 л.б.

== Ӧшмӧсъяс ==
* [http://history-x.ru/03/16/007.html Размыслов Александр Васильевич]
* Авторсянь // ''Размыслов А.В.'' Курыд зарава: повестьяс, висьтъяс. — [[Сыктывкар]], [[1993]]. — Л.б. 3.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Паль сикт овмӧдчӧмин]]

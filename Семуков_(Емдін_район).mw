{{Кар-сикт
|Рӧм                     = Рочму
|Коми ним                = Семуков
|Оригинал ним            = Семуково
|Канпас                  = 
|Дӧрапас                 = 
|Му                      = [[Рочму]]
|Статус                  = грезд
|Район ним               = район 
|Регион ним              = республика 
|Район                   = [[Емдін район]]
|Регион                  = [[Коми республика]]
|Сюйӧ                    = 
|Глава                   = 
|Название главы          = 
|Панӧм                   = 
|Медводдза казьтыштӧм    = [[1719 во|1719]]
|Важ нимъяс              = Керӧс, Семуков-Керас
|Кар                     = 
|Магдебургскӧй инӧд      = 
|Инлыдпасъяс             = {{coord|62|11|N|50|8|E|type:city}}
|Мутас                   = 
|Высота НУМ              = 
|Максимальная высота     = 
|Средняя высота          = 
|Минимальная высота      = 
|Климат                  = 
|Кыв                     =
|Кывъяс                  = [[Коми кыв|коми]], [[Роч кыв|роч]]
|Олысьяс                 = 104
 |Перепись во            = 2007
 |Олысь лыд              = 
 |Агломерация            = 
 |Национал состав        = 
 |Конфессионал состав    = 
|Мусерпас                = 
|Размер карты            =
|Кар мусерпас            = 
|Час кытш                = +3
|Телефон код             = +7 821 34
|Пошта индӧс             = 169051
|Пошта индӧсъяс          = 
|Автомобиль код          = 11, 111 
|Карса лун               = 
|Каръяслӧн мутыслун      = 
|Категория Commons'ын    = 
|Прараметр1 ним          = 
|параметр1               = 
|Сайт                    = 
}}

'''Семуков''' ({{Lang-ru|Семуково}}) — [[Емдін район|Емдін районса]] [[Кӧжмудор сикт овмӧдчӧмин]]ын коми [[грезд]].

== Ним артмӧм ==
Семуков грездлы нимсӧ пуктӧма медводдза олысьлӧн ним серти ([[Семук]] — лелькуйтан формаа [[Сёма]] нимысь) либӧ сылӧн ов серти ([[Семуков (ов)|Семуков]]).

Водзджык нимыс грездыслӧн вӧлі ''Керӧс'' либӧ ''Керас''. 1719 воӧ рочӧн гижӧма ''Керес'', а [[1873 во]]ын - ''Семуков-Керасское'', сэсся ''Семуково''.

== Фольклор ==
Семуковын [[19 ӧшым|ӧшым тӧлысь 19 лунӧ]] пасйылӧмаӧсь [[Микӧла лун]]. Тайӧ лун кежлӧ быд керкаын мыськылӧмаӧсь джодж, дасьтылӧмаӧсь пызан, пӧжавлӧмаӧсь пирӧг, пулӧмаӧсь сур. Гаж вылӧ волывлӧмаӧсь мукӧд сикт-грездысь гӧститны. Асывнас сиктса йӧз вичкоӧ ветлӧмаӧсь, а та бӧрын гӧсьтъяскӧд ӧттшӧтш пызан сайӧ пуксьылӧмаӧсь. 

Вежадыр, Ыджыд лун дырйи поп, дяк да вичкоса кык стӧрӧж сиктсӧ гӧгӧртлӧмаӧсь. Налӧн локтігкежлӧ быд керкаын пызандӧра вольсавлӧмаӧсь, сись ӧзтылӧмаӧсь, быдӧнлы на пиысь торъя гӧстинеч сетлӧмаӧсь — нянь, шаньга, сьӧм.  Медводдза лунас найӧ Ипатьӧ ветлӧмаӧсь, мӧд луннас — Семуковӧ, а коймӧд луннас Кырсӧ. Быд керкаын поп лыддьывлӧма молитваяс да вежа ваӧн резлӧма. 

Семуковын вӧлі крест праздник. Пасйылӧмаӧсь сійӧс [[Петыр лун]] бӧрын мунысь вежалунӧ (важ стиль серти лӧддза-номъя тӧлысь 12 лунӧ). Висьтавлӧны, мый ӧти кадӧ кӧинъяс да ошъяс ёна пакӧститчӧмаӧсь сиктын. Сы могысь, медым татшӧмторйыс эз нин вӧв некор, сиктсаяс молебен лыддьӧмаӧсь да кӧсйысьӧмаӧсь пуктыны куим шор дорӧ крест да быд во пасйыны тайӧ лунсӧ. Сідзи и шуӧмаӧсь праздниксӧ — «ӧбещаннӧй». Та бӧрын сиктсаяс быд во асывнас вичкоӧ молебен вылӧ ветлӧмаӧсь, а сэсся енъясӧн да попкӧд медводдза крест дорын молитва лыддьӧмаӧсь. Та бӧрын Олльӧ, мӧд крест дорӧ ветлӧмаӧсь, молитва лыддьӧм да крест вежӧдӧм бӧрын коймӧд крест дорӧ мунлӧмаӧсь. Бӧр локтігӧн поп да дяк быд гид дорӧ сувтлӧмаӧсь, молитва лыддьӧм, гид да скӧт вежӧдӧм бӧрын найӧ мунлӧмаӧсь водзӧ.

== География == 
[[Файл:Egva jy.JPG|250 px|right|thumb|Эжва ю Семуков дорын]]
[[Файл:Jovtyvis2.JPG|250 px|right|thumb|Ёвтывис]]
Семуков грезд сулалӧ [[Эжва]] юлӧн шуйгалапӧлын. 

Семуковсянь веськӧдлан шӧрин [[Кӧжмудор (Емдін район)|Кӧжмудор]] сиктӧдз туй кузя 8 верст катыд.

Семуковсянь медматыс оланінъяс:
* [[Кырс (Емдін район)|Кырс]] грезд (2 верст кывтыд)
* [[Гажакерӧс (Емдін район)|Гажакерӧс]] грезд (2,5 верст катыд)

Ачыс Семуковыс нюжалӧ 2,5 верст кузьта автотуй ӧт-мӧдарті да тэчӧма куим юкӧнысь: Катыдпом, Шӧрсикт, Кывтыдпом.

'''Семуковгӧгӧрса рельеф''': Чудгӧра, Чивъюрӧч.

'''Шоръяс да юяс''': [[Воронашор]], [[Джыбанашор]], [[Ёвтывис]], [[Карыбшор]], [[Котшшор]], [[Ласкошор]], [[Миняшор]], [[Мӧд Чивъю]], [[Ниашор]], [[Нюмлӧд]], [[Первой Чивъю]].

'''Нюръяс да тыяс''': Ыджыднюр, Кырснюр, Ёвты, Вад, Материк (гӧп), Сопрон (нюр).

'''Вӧраинъяс''': Дзоля вӧр, Ёвты яг, Мӧс куйлан яг, Оль, Пӧрӧдӧм, Пуштӧс, Таркама яг.

'''Муяс''': Войӧсьвыв, Діюр (Дібӧж), Лютоев йӧр, Исаков йӧр, Кыр йыв йӧр, Кирпич сарай дор, Гача му, Мича лыа, Камсамас межа.

== История ==

===Важъя кадӧ===
Семуков грезд артмӧма коркӧ [[1710 во|1710]] во бӧрын. Ревизия гижӧдын сы йылысь медводдзаысь висьтавсьӧ [[1719 во]]ын. Сэки пӧ ''Керес'' грездын вӧлӧма 12 овмӧс. [[1873 во]] кежлӧ ''Семуков-Керасскӧй'' грездыс быдмӧма нин 41 овмӧсӧдз, кӧні олӧма 254 морт. 

[[1872 во|1872]] воӧ сиктын лэптӧмаӧсь [[Микӧла вичко (Семуковын)|Микӧла вичко]]. Сійӧ сэсся сотчӧма да, [[1888 во|1888 воын]] йӧзыс кыпӧдӧмаӧсь выль пу вичко. Тайӧ жӧ воӧ тані вӧлі восьтӧма [[вичкобердса школа]]. 

===ХХ нэм пансигӧн===

[[XX нэм]] пансигӧн грездсаяс быдтылӧмаӧсь град выв пуктас, [[картупель]], [[ид]], [[рудзӧг]], этшаджыкӧн — [[зӧр]], [[шабді]], [[пыш]]. Видзлӧмаӧсь [[мӧс]], [[ыж]], [[вӧв]]. Уджавлӧмаӧсь [[кер кылӧдӧм]]ын. Мукӧдыс весиг тасьті-пань, пызан-улӧс вӧчлӧмаӧсь.
 
[[1900 во|1900 воын]] татчӧс крестьяна сьӧм вылӧ пӧдрадчик Андрей Камбалов стрӧитлӧма вичкосӧ кирпичысь. Стрӧйбаыс вӧлӧма куим судта. Коймӧд судтаас кӧлӧкӧльня лӧсьӧдӧмаӧсь. Бронза жынняныс вӧлі некымын пудъя, сылӧн шыыс зэв ылӧдз кылӧма.

XХ нэм заводитчигӧн грездын вӧлі 3 ва мельнича, 2 лавка, 3 кузнеча; йӧзыс буракодь олӧмаӧсь.  

===Сӧвет кад пуксигӧн===
[[Медводдза мирӧвӧй тыш]], Октябрся революция да ас йӧз кост тыш эз жӧ кольны бокӧ грездсӧ. Революция да войнаяс дырйи сьӧкыд кад воис, унаӧн тшыгъялісны. Медым сёян-юанӧн кокньыдджык вӧлі, лӧсьӧдлӧмаӧсь сідз шусяна «гӧльяслысь комитетъяс», Семуковын татшӧмыс тшӧтш вӧлӧма. [[1919 во|1919 воын]] еджыд гвардияса капитан [[Н.П. Орлов]]лӧн отрядыс пыралӧма и Семуковӧ.

===1920-30 воясӧ===
20-ӧд воясӧ грездъясын котыртлісны вый да йӧв вӧчан артельяс. 

[[1929 во|1929 воӧ]] Семуковын лоис сикт сӧвет. [[Семуков скит сӧвет]]ӧ пырисны татшӧм грездъяс: [[Кырс (Емдін район)|Кырс]], [[Заречье (Емдін район)|Заречье]], [[Гажакерӧс (Емдін район)|Гажакерӧс]], [[Ипать (Емдін район)|Ипать]], [[Наум (Емдін район)|Наум]].

XX  нэмса 30-ӧд воясӧ заводитчис коллективизация. Семуковын вӧлі котыртӧма [[Ильич (Семуковса колхоз)|«Ильич»]] да [[12-й Октябрь (Семуковса колхоз)|«12-й Октябрь»]] колхозъяс. Найӧс [[1940 во|1940 воӧ]] йитісны «Ильич» колхозӧ. 

Коллективизациякӧд ӧттшӧтш йӧзсӧ кулачитісны, мырддьылісны налысь керкаяс, скӧт, став эмбурсӧ.  30-ӧд вояс шӧрын йӧзыс пӧшти нин ставныс пырисны колхозъясӧ. Олӧмыс бурлань кутіс мунны, колхозъяс сӧвмисны-ёнмисны, медводдза тракторъяс лоисны. 

===Ыджыд тыш кадӧ===
[[Файл:Pamjatnik1.JPG|250 px|right|thumb|Памятник Айму вӧсна Ыджыд тышын усьӧмаяслы Семуковын]]
[[1941 во|1941 воын]] пансис [[Айму вӧсна Ыджыд тыш]]. Войналӧн медводдза лунсянь заводитчис мобилизация. Война дырйи фронт вылӧ муніс 152 морт, на лыдын и 13 нывбаба. Унджыкыс на пиысь пуктісны юрнысӧ чужан му дорйигӧн либӧ юӧртӧг вошисны. А тайӧ кадӧ сиктын став уджсӧ вӧчисны нывбабаяс, пӧрысь йӧз да челядь. Найӧ и тракторъяс вылын уджалісны, сплавын и вӧрын. Сиктса йӧз оборона фондӧ и сьӧм и сёян-юан сетлісны, ыстісны фронт вылӧ шоныд паськӧм. Война помассьӧмсӧ ставныс ӧтвылысь пасйисны, сьылісны-йӧктісны да такӧд ӧттшӧтш и шогсисны пӧгибнитӧмаяс вӧсна.  

===ХХ нэм мӧд джынйын===

[[1957]] воын «Ильич» колхоз пырис сӧмын на котыртӧм [[Усть-Вымскӧй (совхоз)|«Усть-Вымскӧй» совхозӧ]],  колхозникъяс лоисны совхозын уджалысьясӧн. Тайӧ кадсянь налы удждон кутісны мынтыны, а таӧдз йӧзыс трудодень вылӧ уджалісны. 

[[1966]] воын котыртлісны [[Коквицкӧй (совхоз)|«Коквицкӧй» совхоз]] да Семуков лоис I юкӧнлӧн шӧринӧн. 

XX нэмса 60-80-ӧд воясӧ Семуковын вӧлі сиктсӧвет, совхоз юкӧнлӧн контора, скӧт видзан кык ферма, гараж, конюшня, доручасток, 2 лавка, пекарня, ичӧт школа, челядьӧс видзанін, ФАП, пошта. 80-ӧд вояс помын сиктын нуӧдісны асфальт туй.

== Олысь лыд ==
Семуков грездын олӧны [[комияс]].

{| class='standard' style='text-align: center;'
! colspan=8 | Вояс да олысь лыд
|- class='bright'
! [[1873 во|1873]]
! [[1918]]
! [[1926]]
! [[1970]]
! [[1979]]
! [[1989]]
! [[2000]]
! [[2007]]
|-
| 254
| 578
| 477
| 287
| 238
| 176
| 
| 104
|}

== Медводдза овъяс ==
* [[Семуков]], [[Оузов]], [[Челпанов]], [[Жданов]], [[Рогов]], [[Матвеев]], [[Одинцов]].

==Овмӧс да быт==
Ӧнія кадӧ сиктын уджалӧ лавка, доручасток. Пошта юкӧныс абу.

Грездсаяс вӧдитӧны видз-му, видзӧдны скӧт, ветлӧны вӧрӧ тшакла, вотӧсла.

Семуков пыр мунӧ туй Кӧжмудорсянь Айкатылаӧдз, но шӧрсиктӧдз позьӧ воӧдчыны сӧмын сэк, эм кӧ Эжва вомӧн паром (гожӧмын), либӧ зимник (тӧвнас). Автобусӧн кӧ Сыктывкарсянь мунны - Семуковыс медбӧръя сувтланін, водзӧ кывтыд автобус оз мун.

== Культура да велӧдӧм==
Грездын эм культура керка (клуб) да турист база, кытчӧ волӧ шойччыны районса челядь.

Школа ни дзоляясӧс видзанін Семуковын ӧні абу. Грездса челядь велӧдчӧны [[Кӧжмудор (Емдін район)|Кӧжмудор]] сиктса шӧр школаын.

== Тӧдчана йӧз ==
[[Файл:Odinsov.JPG|250 px|right|thumb|Генерал Одинцовлы памятник Семуковын]]
* [[Матвеев Степан Васильевич]] — Семуковын ичӧт школаса велӧдысь, Коми АССР-са нимӧдана велӧдысь.
* [[Одинцов Александр Иванович]] ([[1918]]-[[1995]]) — военнӧй разведкаса генерал-полковник.

== Видзӧдмӧн ==
* [[Микӧла вичко (Семуковын)|Микӧла вичко]]
* [[Айму вӧсна Ыджыд тыш]]ын усьӧмаяслы памятник
* генерал-полковник [[Одинцов Александр Иванович|А. И. Одинцовлы]] мемориальнӧй плита

== Ӧтуввез ==
== Ӧшмӧсъяс ==
* Атлас Республики Коми. — [[Москва]], [[2000]].
* [[Жеребцов Игорь Любомирович|''Жеребцов И.Л.'']] Где ты живешь: Населенные пункты Республики Коми. Историко-демографический справочник. — [[Сыктывкар]], [[2000]].
* История Коми с древнейших времен до конца XX века: В 2-х т. / Под общей редакцией [[Сметанин Александр Франсович|''А.Ф. Сметанина'']]. — [[Сыктывкар]], [[2004]].
* Республика Коми: Энциклопедия. — [[Сыктывкар]], [[1997]]—[[2000]]. — Т. 1—3.
* Республика Коми: Административно-территориальное деление на 1 августа 1992 г. Издание пятое. — [[Сыктывкар]], [[1992]].
* Административно-территориальное и муниципальное устройство Республики Коми (на 1 августа 2006 г.). Издание шестое, официальное / ГУ «ТФИ РК». — [[Сыктывкар]], [[2006]]. — 278 с.

{{Кӧжмудор сиктувса оланінъяс}}

[[Категория:Коми сикт-грезд]]
[[Категория:Кӧжмудор сикт овмӧдчӧмин]]

'''Сидоров Алексей Семёнович''' (комиöн '''Семен Öльöш''', [[1892 во|1892]]—[[1953]]) — нималана коми учёнöй–энциклопедист, филологияса доктор, коми кыв, литература, фольклор да археология туялысь.

Сылöн научнöй корсьысьöмъясыс вöлі йитчöмаöсь литературоведениекöд, археологиякöд, фольклоркöд, этнографиякöд, историякöд. Буретш тайö мортыс тöдмöдіс коми войтырöс медводдза коми поэт [[Куратов Ӧльӧш Вань|И.А. Куратовлӧн]] гижöдъясöн. Сійö вöлі Комиын чужан му туялöмлы подув пуктысьöн. Таысь öтдор А.С. Сидоров гижис школаяслы да вузъяслы учебникъяс. 

== Олан туй ==
Семен Öльöш чужлöма [[1892 во|1892 вося]] [[10 йирым|йирым тӧлысь 10-ӧд лунӧ (важ стиль серти — кӧч тӧлысь 28-ӧд лунӧ]] [[Вӧлӧгда губерня]]ысь [[Яренск уезд]]са Пальын (ӧні — [[Сыктывдін район]]са [[Паль (Сыктывдін район)|Паль]] сиктын. Помавлöма Пальын кык класса училище. [[1907 во]]ын пырöма велöдчыны [[Тотьма]] велӧдысьяслӧн семинарияӧ, кöні сійö медъёна велöдіс кывъяс. [[1911 во]]ын Сидоров помаліс семинария, сы бöрын вит во чöж велöдіс Емва вожын [[Кони (Княжпогост район)|Кониса]] школаын.

Водзö тöдöмлунъяс босьтöм могысь [[1915 во]]ын А.С. Сидоров пырис велöдчыны [[Вӧлӧгда]]са учительскöй институтö и велöдчис сэні куим во.

[[1918 во]]ö институт помалöм бöрын Семен Öльöш воис чужанінö. А сэк, [[1918 во]]ын, Коми муын ёся сулаліс йöзöс велöдан проблема: колісны грамота йöз. Комияс пöвстысь петісны и гырысь учёнöйяс, аслыссяма гижысьяс и поэтъяс. Но сэки, кор коми войтыр водзын сувтісны могъяс артмöдны выль национально — государственнöй, культурнöй органъяс, грамотнöй йöз эз тырмыны.

Йöзöс велöдöм да местаяс вылын интеллигенция котыртöм могысь [[1918 во]]ся [[22 лӧддза-номъя|лӧддза-номъя тӧлысь 22-ӧд лунö]] [[Яренск]]ын А.С. Сидоров лöсьöдіс велöдысьясöс дасьтан курсъяс вылын «[[Коми котыр]]» чукӧр. Тайö вöлі культурно–просветительскöй общество, коді зілис котыртны вöр–ва велöдан экспедицияяс, лöсьöдавны сиктъясын библиотекаяс, музейяс, петкöдлыны спектакльяс, паськöдны тöдöмлунъяс лекцияяс да печать пыр. Но «Коми котыр» эз дыр уджав: гражданскöй война дырйи сійö разаліс.

[[1918 во]]ын [[Емдін]]ын воссис велӧдысьяслӧн семинария. [[Яренск уезд]]са Сöвет ыстіс сэтчö велöдны Семен Öльöшöс. Та бöрын сійö бара [[1920]] во помöдз велöдіс учительясöс дасьтан курсъяс вылын Яренскын. Тайö кадö сійö кутіс пырöдчыны наукаö. 

А.С. Сидоров кöсйис восьтыны Коми муын вылысь – выль велöдчанінъяс, научнöй учреждениеяс.

[[1920 во]]ся [[ӧшым тӧлысь]]ын А.С. Сидоров котыртіс, кыдзи комиссияса член, Усть–Сысольскын [[ПИНО]] (Практический институт народного образования), 7–öд классöдз велöдчысьясöс дасьтан институт. Семен Öльöшыд институтын лои медводдза правлениеса председательöн, лыддис этнография курс, веськöдліс студентъяслöн кружокöн. [[1921 во]]ын сійö гöтрасис Людмила Степановна Куратова вылö, коми литературалы подув пуктысь И.А. Куратовлöн племянница вылö. Сентябрын А.С. Сидоров муніс научнöй командировкаöн Ленинградö (öні [[Санкт-Петербург]]), кöні велöдіс археология Археологическöй институтса география факультетын. Во мысти сійö бара воис ПИНО–ö уджавны, и лоис ректорöн. Но административнöй удж сылы эз кажитчы. Сы вöсна [[1923 во]]ö, ПИНО–öс педтехникумö вуджöдöм бöрын, Семен Öльöш бара лоö велöдысьöн.

[[1923 во]]ын [[Визин (Сыктыв район)|Визин]] сиктын олысь тестьыслöн архивысь сійö аддзис И.А. Куратовлысь гижöдъяс, и сійö жö воö «[[Парма ёль (журнал)|Парма ёль]]» журналын йöзöдіс поэтлысь кык неыджыд кывбур да поэт йылысь статья. Тайö вöлі сöветскöй печатьын И.А. Куратов йылысь медводдза гижöдöн.

[[1926 во]]ся [[рака тӧлысь]]ын А.С. Сидоров бара мунö велöдчыны Ленинградö. Кык воысь унджык сійö велöдö археология да лингвистика Н.Я. Марр юрнуöдöм улын. Тайö вöлі нималана кыв велöдысь, археолог да этнограф. Сійö чуйдіс коми учёнöйясöс гижны вель уна удж археология кузя. Семен Öльöш йöзöдіс ыджыд небӧг — «Знахарство, колдовство и порча у народов коми» ([[1928 во]]).

[[1929]] воын А.С. Сидоров лои Ленинградса Герцен нима педагогика институтса доцентöн. Сійö лыддис сэні велöдчысь студентъяслы лекцияяс, коми этнография, археология, кыв йылысь, гижис ассьыс научнöй уджъяс.

Велöдчан небöгъяс водзö дасьтö да лэдзö 1930–öд воясö. 1930–öд воын петö Семен Öльöшлöн шöр школаяслы синтаксисысь учебник.

[[1934]] вося [[кӧч тӧлысь]]ын А.С. Сидоров вуджис овны Ленинградö. Сійö сэні куим во чöжöн вöчис унатор: дасьтіс И.А. Куратовлысь кывбуръяс чукöр, пыдіа пырöдчис сэсся нин официальнöй кывлöн «яфетическій теорияö», кодöс лöсьöдіс Н.Я. Марр.

[[1937]] вося [[21 кӧч|кӧч тӧлысь 21 лунö]] локтöны и сы дорö, шобöны патерасö, асьсö нуöны. Лагерысь бöрсö воис куим во мысти. Но учёнöй эз ланьтöдчы, эз лэдзчысь.

Уна во Семен Öльöш сетіс и чужан коми кыв туялöмлы. [[Молодцов Сандрӧ Васьӧ| В.А. Молодцов]], [[Лыткин Илля Вась|Илля Вась]], А.С. Сидоров гöгöрвоöдісны чужан кывйöс кедзовтöмлысь лёксö, лöсьöдісны графика, литературнöй нормаяс. Семен Öльöш чуксаліс пыртны сэтчö став сёрнисикасъяслысь озырлунсö, та вöсна и пондіс найöс велöдны. [[1924]] воын сійö вöлі [[Изьва (ю)|Изьва]] да [[Печора (ю)|Печора]] вожъясын. А.С. Сидоров медводдзаяс лыдын кутіс лыддьыны педтехникумса студентъяслы лекцияяс комиöн.

Пансис нин [[Айму вӧсна Ыджыд тыш]]. [[1941]] во помöдз сійö уджаліс [[Вылькар обласьт|Новгород обласьт]]ын топографическöй экспедицияын техникöн да совхозса рабочöйöн. Сöмын [[1942]] воö Семен Öльöш локтö Сыктывкарö да уджалö научнöй сотрудникöн [[Коми туялан институт]]ын.

[[1944]] воö А.С. Сидоров лоö СССР-са наукаяс Академиялöн Коми базаын старшöй научнöй сотрудникöн. Кык во мысти лои филология наукаясса кандидатöн, во мысти – докторöн.

[[1952]] воын муніс Сыктывкарын кыв туялӧмысь конференция. Сы бöрын, во мысти, А.С. Сидоров муніс коммандировкаö [[Мöскуа]]ö, библиотекаын да архивъясын уджавны. [[Рака тӧлысь]] заводитчигöн сійö висьмис. [[1953]] вося [[5 рака|рака тӧлысь 5-ӧд лунö]] Семен Öльöш кувсис. Сійöс дзебöма Мöскуаса Введенньӧ шойнаын.

== А. С. Сидоров да марризм ==
Зэв сьöкыд гöгöрвоны А.С. Сидоровлысь кыв велöдан уджсö марристскöй теориятöг. Марризм выналігöн коми муын чужан кывйöс история боксянь зэв омöля велöдісны, эз чайтны збыльöн финно–угорскöй кывъяслысь история боксянь öткодьлунсö. Марристъяс серти, став кывйыс сöвмис сöмын скрещивайтчöмöн. Быттьöкö важöн вöлі сöмын 4 яфетическöй племя – ''сал'', ''бер'', ''рош'', ''йон'', и тайö нимъяс сорласьöмысь пö артмис став лексикалöн озырлуныс. Тайö теорияыс вöлі зэв примитивнöйöн да вульгарнöйöн. Мый жö кыскис медъёна Семен Öльöшöс тайö теорияас? Тыдалö, сійö, мый яфетическöй теория топыда йитліс кывсö обществоын мунан вежсьöмъяскöд. Марризм чуксаліс уна сикас ичöт войтыръяслысь кывъяс, и не видлавны найöс дась меркаясöн, мукöд кывъяс велöдöмын артмöм канонъяс отсöгöн. Вермас лоны, мый та вöсна медъёна А.С. Сидоров и сулаліс яфетическöй теория дор.

Кор сёрнитам А.С. Сидоров йылысь, кыдзи яфетолог йылысь, оз ков вунöдны, мый сійö некор эз вöв марризмлöн теоретикöн, а пыр вöчис коми кыв кузя конкретнöй удж. Сы вöсна и öнöдз тайö тайö уджъясыс зэв коланаöсь, тöдчанаöсь. Коми синтаксис, кузя сійö гижис зэв ыджыд удж – кык тома «Синтаксис коми языка». Сійöс абу йöзöдöма. Та йылысь монографияыс петіс сійö кулöм бöрын нин. «коми литературный язык эпохи раннего феодализма» уджын коми лингвист велöдіс XIV–XVII нэмъясса важ коми гижöдъяс. Архивъясысь ачыс адзис и некымын важ коми кывйöн гижöм памятник, пыртіс найіс наукаö. Историческöй лексикология юкöнын Семен Öльöш корсис архивъясысь и дешифруйтіс гижöдъяслысь важ коми тöлысь нимъяс. Но став тайö вöчöмторсьыс öнöдз йöзöдöма неыджыд юкöн.

== Небӧгъяс да уджъяс ==
# Знахарство, колдовство и порча у народа коми. — М.-Л., [[1928]].
# Проблема отдельного слова в языкознании по материалам коми языка. — [[Сыктывкар]], [[1932]].
# Коми грамматика. Синтаксис: Шӧр школаын 6-ӧд да 7-ӧд классъяслы велӧдчан отсӧг. — [[Сыктывкар]], [[1937]]. — 139 л.б.
# Коми письменность эпохи раннего феодализма // Учёные записки ЛГУ. Серия восточных наук. Л., [[1948]]. Вып. 2.
# Порядок слов в коми предложении // Советское финно-угроведение. — [[Ижевск]], [[1949]]. — Т. 4. — С. 20-32.
# Некоторые особенности синтаксического строя северного (ижемского) диалекта коми языка // Лингвистический сборник. — [[Сыктывкар]], [[1952]]. — Вып. 2. — С. 68-82.
# Термины родства у коми // Лингвистический сборник. — [[Сыктывкар]], [[1952]]. — Вып. 2. — С. 62-68.
# Порядок слов в предложении коми языка. — [[Сыктывкар]], [[1953]].
# Избранные статьи по коми языку / Сост. [[Федюнёва Галина Валерьяновна|Г.В. Федюнёва]]. — [[Сыктывкар]]: [[Коми небӧг лэдзанін|Коми кн. изд-во]], [[1992]]. — 160  с.

== Öшмöсъяс ==
# [[Белых Иван Ильич|''Белых И.'']] Пальысь петӧм учёнӧй // [[Йӧлӧга (газет)|«Йöлöга»]], [[2002]], [[18 йирым|йирым тӧлысь 18–ӧд лун]].
# [[Белых Иван Ильич|''Белых И.'']] Нималана землякӧс оз вунӧдны // [[Коми му (газет)|«Коми му»]], [[2008]], [[24 ода кора|ода-кора тӧлысь 24-ӧд лун]].
# [[Лудыкова Валентина Матвеевна|''Лудыкова В.М.'']] Коми гижӧд кыв история: учебнöй пособие. — [[Сыктывкар]]: [[Сыктывкарса канму университет|Изд–во Сыктывкарского ун–та]], [[2007]]. — Л.б. 52-59.
# [[Холопова Диана Григорьевна|''Холопова Д.Г.'']] Мыжтӧм мыж»// [[Коми му (газет)|«Коми му»]], [[2008]], [[8 йирым|йирым тӧлысь 8-ӧд лун]].
# ''Жданов Л.'' Велӧдысь да учёнӧй // [[Войвыв кодзув (журнал)|«Войвыв кодзув»]], [[1992]] — 8 №-а. — Л.б. 72–74.
# [[Жеребцов Игорь Любомирович|''Жеребцов И.'']], [[Цыпанов Евгений Александрович|''Цыпанов Е.'']] Ыджыд учёнӧйлӧн туй // [[Войвыв кодзув (журнал)|«Войвыв кодзув»]], [[1991]] — 5 №. — Л.б. 67–72.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Туялысьяс]]
[[Категория:Коми кыв туялысьяс]]
[[Категория:Археология туялысьяс]]
[[Категория:Коми фольклор туялысьяс]]
[[Категория:Паль сикт овмӧдчӧмин]]

[[Файл:Lophophanes cristatus - 01.jpg|thumb|300px|Юрсипыста]]
'''Юрсипыста''' ({{lang-la|Lophophanes cristatus}}, {{lang-ru|хохлатая синица}}) — [[пыста]] котырӧ пырысь ичӧтик [[лэбач]].

== Ыджда да рӧм ==
Тайӧ ичӧтик тылаборда, вывтырыс пышкайысь на жебджык. Сьӧктаыс кызвыныслӧн овлывлӧ 11 граммӧдз, тушаыслӧн кузьтаыс — 13, а шеныштӧм бордйыслӧн пасьтаыс 21 сантиметрӧдз. Мукӧд чой-воксьыс торъялӧ сійӧн, мый юр вылысас гӧныс сорс моз сувтӧма. Та серти позьӧ орччӧдны [[юрсикай|юрсикайкӧд]] (свиристель), кодлӧн тугйыс эм жӧ балябӧжас, но сӧмын бӧрлань видзӧдӧ, а оз вылӧ чурвидз.

Мышку вылысыс юрсипысталӧн гӧрдовруд, кынӧм улыс кольквиж сора еджыд, бан бокыс да синма-ныра костыс еджыд няйт рӧма. Голяас ды сьылі ӧтар-мӧдар бокас тӧдчӧны сьӧд чутъяс.

== Оласног ==
Юрсипыстаясӧс [[сикт]]—[[грезд|грездын]] да [[кар]]ын некор он паныдавлы, сы вӧсна мый найӧ вӧрса кайяс, олӧны сӧмын [[пожӧм|пожӧма ягъясын]] да [[коз|козъяинъясын]]. Казявлывлан и коръя вӧръясын, но сӧмын сэтшӧмъясын, кӧні унджыкыс лыска пуяс.

Юрсипыстаяс абу ветлысь-мунысь лэбачьяс. Гожйӧны и тӧвйӧны пыр ӧтилаын. Ёна кӧдзыдъяс дырйи вешйывлӧны лунвылӧджык, но оз ёна ылӧ.

== Поздйысьӧм ==
Тайӧ пыстаясыслӧн гозйӧдчан кадыс заводитчӧ вель водз — [[рака тӧлысь]]ын. Медводдза ульдігъясӧ нин эньпӧвъясыс синйӧны поздысянінсӧ. Позсӧ лӧсьӧдӧны пу горсйӧ. Матігӧгӧрын кӧ абуӧсь дась горсъясыс, асьныс кодйысьӧны важ косьмӧм пуӧ, медсясӧ [[ловпу|ловпулӧн]], [[пипу|пипулӧн]] да [[кыдз|кыдзлӧн]] пучерӧ. Овлывлӧ и ортсӧ тэчӧны сяр кодь гӧгрӧс позсӧ, нитшкысь да лэбачьяслӧн да пемӧсъяслӧн гӧнысь-тывбордйысь. Медым крепыдджыка артмас, йитлӧны черань везйӧн да сиясӧн.

[[Гожӧм|Гожӧмбыдӧн]] пӧжсьывлӧны кыкысь — воддза позтырас [[косму тӧлысь]]ын пуктӧны 9 колькйӧдз, мӧд позтырас [[лӧддза-номъя тӧлысь]]ын — 6 колькйӧдз. Но оз быд пӧрйӧ бура помась быдтысьӧмыс. Тшӧкыда сера сизьяс да мукӧд пӧлӧс горш лэбачьяс куштӧны налысь позъяснысӧ, яндысьтӧг жуглӧны-кокалӧны пӧжан колькъяссӧ.

Кайпияныс колькйысь петӧны кык [[вежон]] мысти да позъяс олӧны куим вежонӧдз. Кыкнан позтырса йылӧмыс верстяммӧм бӧрас зільӧны кольччыны сійӧ жӧ местаясас, кытӧн олӧны бать-мамныс.

== Сёян ==
Пӧткӧдчӧны юрсипыстаяс [[бобув]] номыръясӧн, кор сёйысь кыша гагъясӧн, быдмӧг тойясӧн да [[черань|чераньпиянӧн]]. Зіля корсялӧны найӧс пу вожъяс вылысь, кырсь потасъясысь да лыс тугъясысь, мукӧд дырйиыс весиг увлань юрӧн да увлань мышкӧн ӧшӧдчӧмӧн. Гежӧдика кутавлӧны тшӧтш [[гут|гутъясӧс]], [[зі|зіясӧс]], [[кодзувкот|кодзувкотъясӧс]]. [[Ар|Арнас]] да [[тӧв|тӧвнас]] кокалӧны коль кӧйдыс.
== Рӧдвуж кывйын ==
== Ӧшмӧс ==
* [[Ракин Анатолий Николаевич|''Ракин А.Н.'']] Юрсипыста // [[Би кинь (журнал)|Би кинь]], [[2015 во|2015]]. — 8 №.

[[Категория:Лэбачьяс]]

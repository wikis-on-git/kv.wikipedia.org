[[Файл:Actitis hypoleucos 3 (Marek Szczepanek).jpg|thumb|right|300px|Истан]]
[[File:Foeragerende oeverloper-4961816.webm|thumb |Actitis hypoleucos]]
[[Файл:SPnest.jpg|thumb|right|300px|Истанлӧн поз]]
'''Истан''' ({{lang-la|Actitis hypoleucos}}, {{lang-ru|перевозчик}}) – куликъяслöн котырö пырысь шöрпöлöс [[лэбач]]. 

== Ыджда ==
Тушаыс весьтысь неуна кузьджык, сьöктаыс овлывлö 74 граммöдз. Вöсни нырыс юрсьыс кузь. Та вöсна [[удмурт кыв]]йын лэбачыслöн нимыс ''кузьныр''. 
== Рöм ==
Лыа рöмысь рудовджык, истанлöн мышкуыс турунвиж сора, вомöнöн вöсньдик чукля визьясöн серöдлöма. Кынöм улыс еджыд, кокыс вижов, синмыс перкаль.
== Паськалöм ==
Олö-вылö [[Европа]] да [[Азия]] пасьтала. Комиын паныдасьлö пöшти был ю вожын: [[Эжва]] и [[Сыктыв]], [[Печора]] и [[Мозын]] ковтысын.
== Оласног ==
Веськалан кö ва дорö, пыр и казялан тайö визув да сибöдысь лэбачсö. Медъёна радейтöны истанъяс сэтшöм [[ю]]яс да [[шор]]ъяс, кодъяслöн дорöсыс изъя либö лыаа, а ва пöлöнас эмöсь тшöкыд кустъяса бурысьяс. Пыжа либö пода мортлöн матыстчигöн истан чепöсйö места вывсьыс да «и-ис... и-ис. и-ис-и-и-ис...» чипсöмöн ва веркöстi лэбзьö мöдарладорас. Татшöм ногöн быттьö чуксалö повзьöдысьсö вуджны ас бöрсяыс. Та серти гöгöрвоана, мыйла рочьяс нимтöны истанöс вуджöдчысьöн – ''перевозчикöн''. Корсюрö пö истанъяс тшöтш пуксьывлöны ва вылö, медым уялыштны да суналыштны. 
== Сёян ==
Истан сёйӧ [[гут-гаг]]ӧс да [[черань]]ясӧс. 
== Поздйысьöм ==
Локтöны истанъяс миянö [[тулыс]]нас, лым сылöм бöрын. Воöм мысти быдöн на пиысь бöрйö аслыс гозпöвсö. Сэсся гозйöдчöм лэбачьяс öтвылысь корсьöны олан места да сэнi и коллялöны [[гожӧм]]сö. Мукöд гозъялöн угоддьöö оз сюйсьыны. Поздысьны заводитöны [[лӧддза-номъя]] тöлысьын. Ва дорышсянь комын воськов ылнаын кымын кустъяс пöвстысь бöрйöны кос места. Неыджыд гуранö ваялöны коръяс да пуктöны сэтчö льöм рöма чутъяса вижов нёль [[кольк]]. Пöжсигас эньыс пукалö куим [[вежон]] чöж. Айыс зэв гежöда вежлывлö сiйöс. Кайпияныс борд йылö кыпöдчöны [[сора тöлысь]] помын. Недыр мысти матiгöгöрса позтыръяс öтувтчöны дас вита-комына кельöбъясö. 
== Тöвйöм ==
[[Моз тöлысь]] пуксьöм бöрын истанъяс эновтöны чужанiнсö да лэбзьöны шоныд муяслань. Тöвйöны найö [[Африка]]ын, [[Азия]] лунвылын да [[Австралия]]ын. 
== Рöдвуж кыв вылын ==
[[Коми пермякъяс|Перымса комияс]] лэбачсö шуöны комияс моз жö ''истанöн'', [[удмуртъяс]] шуöны ''кузьныр''. Коми нимъясыс тöдчöдöны сылысь шыалан аслыспöлöслунсö.
== А. Ракинлöн казьтылöмъясысь ==
Ичöтдырйи, школаын велöдчигöн на, ачым аддзылi татшöмтор: ыджыд [[рака]] уськöдчис истан вылö, кöсйис ловсö босьтны сылысь. И рам лэбачыдлы быть лои юö пырны да пондыны сунавны-сайласьны, мый отсалiс мездмыны «шышкыдлöн» ёсь гыжъясысь.

== Öшмöс ==
* [[Ракин Анатолий Николаевич|Ракин А.]] Истан // [[Би кинь (журнал)|Би кинь]], [[2010 во|2010]]. — 6 №.
* Республика Коми: Энциклопедия: В 3-х т. — [[Сыктывкар]], [[2000]]. — Т. 2.

[[Категория:Лэбачьяс]]

'''Ӧтувъя диктант''' — коми кыв вылын диктант гижан ӧтувъя акция, кодӧс нуӧдӧ [[Коми войтыр (ӧтмунӧм)|«Коми войтыр» ӧтмунӧм]] да [[МИ (котыр)|коми том войтырлӧн «МИ» котыр]]. Медводдзаысь нуӧдӧма [[2015 во]]ся [[18 урасьӧм|урасьӧм тӧлысь 18-ӧд лунӧ]]. Сідзжӧ шуӧны '''Коми диктант'''. 

== История ==
Нуӧдны коми кыв вылын ӧтувъя диктант вӧзйыліс [[МИ (котыр)|коми том войтырлӧн «МИ» котыр]] [[2014 во]]ӧ [[Кулӧмдін район]]са [[Помӧсдін (Кулӧмдін район)|Помӧсдін]] сиктын фин-йӧгра томуловлӧн ФУРОР Войтыркостса форум дырйи.<ref>[http://www.komiinform.ru/news/119935/ Тотальный диктант в Сыктывкаре напишут на коми языке // «Комиинформ» сайт (2015.01.30; рочӧн)]</ref>.

== Ӧтувъя диктант 2015 воын ==
Диктантлы гижӧдсӧ дасьтіс нималана [[Коми гижысьяс анбур серти|коми гижысь]] [[Тимин Владимир Васильевич|Владимир Тимин.]] Сійӧ шусис «Чужан му йылысь кыв». Диктант эз вӧв сьӧкыд кыв гижанног да чут-чутік пуктанног боксянь, но мукӧдсӧ крукыштіс ас нимъяс гижӧм.<ref>[http://komikz.ru/news/science-and-education/?id=15068 Сидорова В. В Сыктывкаре, Москве, Санкт-Петербурге провели диктант на коми языке // «Красное знамя» сайт (2015.02.18; рочӧн)]</ref>

=== Жури ===
Сыктывкарын диктант донъялӧм могысь вӧлі котыртӧма 5 морта жури. Сэтчӧ пырисны: «Коми войтыр» ӧтмунӧмлӧн Президиумӧ пырысь, филологияса кандидат Ӧльӧш Рассыхаев (веськӧдлысь), Коми Республикаын Велӧдӧм сӧвмӧдан институтысь уджалысь А.Н. Карманова, Сыктывкарса канму университетлӧн Психология да педагогика институтысь велӧдысь, педагогика наукаясса кандидат С.Н. Терентьева, Коми Республикаса вӧр-ва видзӧм да ресурсъяс серти юӧртан Фондлн картография юкӧнын уджалысь С.Ф. Мамонтова, «МИ» котырса веськӧдлысьӧс вежысь В.П. Чупров. 

=== Кывкӧртӧдъяс ===
Котыртысьяслӧн арталӧм серти, ассьыс тӧдӧмлунсӧ 2015 воын донъявны воліс 500 сайӧ морт. [[Сыктывкар]]ын диктант гижисны 110 гӧгӧр морт, [[Уква]]ын — 40, [[Москва]]ын — 23, [[Петыркар]]ын — 19.

Унаӧн пырӧдчисны диктант гижӧмӧ коми сиктъясысь. Кулӧмдін сиктын гижисны 34 морт, Кулӧмдін районса Помӧсдінын — 90 морт (20 версттьӧ да 70 велӧдчысь), Пожӧгын — 73 морт.

Удора районын диктантасисны Шӧр библиотека подув вылын Косланын, Усогорскын, Благоевын, Важгортын, Чимын, Слӧбӧдаын, Ёвкӧджын, Йӧртымдінын — ставнас морт 80.

Изьва районын гижисны челядьлы содтӧд тӧдӧмлун сетан шӧрин подув вылын. Пырӧдчисны диктантӧ Сыктывдін районса Ыб да Паджга, Кӧрткерӧс да Абъячой юрсиктъяс.

Комиӧн диктант гижисны и Инта карын, Петрунь да Косьювом сиктъясын. Ставнас 71 морт. 

== Ӧшмӧсъяс ==
* [http://komivoityr.com/?view=97990021 «Коми войтыр» ӧтмунӧмлӧн сайт]

== Ыстӧдъяс ==
<references/>


[[Категория:Коми культура]]
[[Категория:Коми войтыр (ӧтмунӧм)]]

[[Файл:Рочев Ю.Г.TIF|250 px|right|thumb|(Рочев Юрий Герасимович (1936-1995) - коми челядь фольклор туялысь)]]

'''Рочев Юрий Герасимович''' ([[1936]]-[[1995]]) — [[коми фольклор]] да [[коми литература|литература]] [[туялысь]], филологияса кандидат ([[1974]]).

== Олан туй ==
* [[1936]], [[7 рака|рака тöлысь 7 лун]] — чужис [[Тюмень обласьт]]ысь [[Ямал-Яран асвеськӧдлан кытш]]ын [[Шурышкар район]]са [[Мужы]] сиктын. Сылӧн батьыс Герасим Венидиктович фельдшераліс, а мамыс Мария Пантелеймоновна, коді вӧлі верӧссьыс 18 арӧсӧн томджык, ветлӧдліс сыкӧд кӧр дорын. Налысь челядьсӧ, нёль пиӧс, тшӧкыда ковмыліс быдтыны ыджыд мам Васса Фёдоровна Коневалы, коді сяммис ӧзтыны дзоляник Юрик сьӧлӧмын йӧзкостса культура дорӧ ыджыд муслун. Ичӧт дырйи Юра уна лыддьысис, велӧдчис бура варччыны. 
* [[1955]] — помалiс Мыжиын шöр школа, недыр уджаліс Свердловскса заводын.
* [[1955]]—[[1958]] — вöлi армияын.
* [[1958]] — Армия бӧрын, салдат паськӧмнас на, зон веськӧдчис Сыктывкарӧ да пырис велӧдчыны [[Коми канмуса педагогика институт|Коми пединститутлӧн]] история-филология факультетӧ.
* [[1962]], [[тӧвшӧр тӧлысь]] — локтiс уджавны младшöй лаборантöн [[СССР]]-са [[Коми филиал (СССР наукаяс академия)|наукаяс академиялӧн Коми филиал]]ö кыв да литература юкöнö.
* [[1964]] — помалiс уджысь орӧдчытӧг [[Коми канмуса педагогика институт]], Коми филиалын Юрий Рочевӧс вуджӧдісны младшӧй научнӧй сотрудникӧ.
* [[1974]] — Н.П. Огарёв нима Мордовияса канму университетын дорйис «Коми челядь фольклор» тема серти кандидатскöй диссертация.
* [[1995]], [[29 йирым|йирым тöлысь 29 лун]] — кувсис [[Сыктывкар]]ын. 

== Туялан удж ==
Коми пединститутын Юрий Рочев тӧдмасис студентка Галина Клубковакӧд, кодкӧд сэсся гижсисны. Сьӧм тырмытӧм вӧсна том морт вӧзйысьӧ СССР-са Наукаяс академиялӧн Коми филиалӧ удж вылӧ. [[1962]]-ӧд вося [[тӧвшӧр тӧлысь]]ӧ сійӧс босьтӧны лаборантӧн кыв да литература юкӧнӧ, кӧні сэсся уджаліс олӧм помӧдзыс, 33 во. Юрийлы ковмис велӧдчыны Коми пединститутын уджысь орӧдчытӧг. Велӧдчӧм помалӧм бӧрын, [[1964]]-ӧд воын, Юрий Рочевӧс вуджӧдісны младшӧй научнӧй сотрудникӧ, и сійӧ босьтчис асшӧра туявны коми фольклор. Аспирантураӧ пыртӧдз на сійӧ удитіс куимысь ветлыны экспедицияясӧ.

[[1966]]-ӧд воын Ю.Г. Рочев босьтчис гижны [[Микушев Анатолий Константинович|А.К. Микушев]] веськӧдлӧм улын филологияса кандидат ним вылӧ диссертация. Экспедицияясын чукӧртӧм материал подув вылын том туялысь [[1969]]-ӧд воын йӧзӧдіс «Челядь сьыланкывъяс да мойдкывъяс» неыджыд небӧг. Тайӧ вӧлі коми фольклористикаын медводдза удж, коді ставнас сиӧма коми [[челядь фольклор]]лы. Йӧзкостса терминология вылӧ мыджсьӧмӧн Юрий Рочев вӧзйис жанръяслы нимъяс, кодъясӧн специалистъяс ӧнӧдз на вӧдитчӧны: «сьыланкыв-мойдкывъяс», «чуксасян сьыланкывъяс», «шыӧдчанкывъяс», «потандорса сьыланкывъяс», [[Пудъясянкыв|«лыддьысянкывъяс»]] и с.в. Кандидат ним вылӧ диссертация том туялысь дорйис [[1974]] воын Мордваса канму университетын. Аслас уджас сійӧ юкліс став челядь жанрсӧ торъя котыръясӧ, видлаліс налысь аслыспӧлӧслунсӧ. Сёрӧнджык некымын статьяын пыдісяньджык видлаліс сьыланкыв-мойдкывъяс да чуксасян сьыланкывъяс. [[1988]] воын йӧзӧдіс «Коми челядьлы важъя ворсӧмъяс» небӧг, кӧні вайӧдіс медся тӧдса 17 [[ворсӧм]].

Ыджыд пай Юрий Рочев пуктіс, кор А.К. Микушев юрнуӧдӧм улын вӧлі дасьтӧны '''«Коми йӧзкостса сьыланкывъяс»''' куим небӧга удж. Медым бергӧдны та мый ыджда удж, ковмис унаысь петавлыны фольклор экспедицияӧ. Ю.Г. Рочев аслас нэмнас кызьысь кымын ветліс чукӧртны фольклор: вӧлі [[Мурманск обласьт|Мурманск]] да [[Омск обласьт|Омск обласьтъясын]], [[Ямал-Яран асвеськӧдлан кытш|Ямал-Яран]] да [[Яран асвеськӧдлан кытш|Яран асвеськӧдлан кытшъясын]] (Канино-Тиман район), Коми мулӧн [[Кулӧмдін район|Кулӧмдін]], [[Кӧрткерӧс район|Кӧрткерӧс]], [[Луздор район|Луздор]] да мукӧд районын. Медводдза кык томсӧ ([[1966]], [[1968]] вояс) лӧсьӧдысьясӧн вӧліны А.К. Микушев да [[Чисталёв Прометей Ионович|П.И. Чисталёв]], коймӧдсӧ накӧд ӧттшӧтш дасьтіс Ю.Г. Рочев. Бӧръя томыс вӧлі сиӧма «Изьва да Печора» традицияяслы. И дерт жӧ, Юрий Рочев, коді ичӧт дырсяньыс тӧдіс изьва культура, радпырысь пырӧдчис тайӧ уджас кыдзи сяма фольклор туялысь. «Коми йӧзкостса сьыланкывъяс» куим небӧга удж лӧсьӧдӧм вӧлі вылӧ донъялӧма, а фольклор туялысьяслы [[1972]] воын вӧлі сетӧма [[Куратов Иван Алексеевич|Иван Куратов]] нима [[Коми АССР]]-са канму премиа.

Коми сьыланкывъяс серти удж эштӧдӧм бӧрын коми фольклор да литература туялысьяс ӧттшӧтш босьтчисны лӧсьӧдны ыджыд удж – '''«Коми литературалӧн история»''' куим небӧга монография. Медводдза томлы Ю.Г. Рочев гижис татшӧм юкӧнъяс: «[[Челядь фольклор]]», «Коми фольклор чукӧртан да йӧзӧдан история» (А.К. Микушевкӧд да П.И. Чисталёвкӧд), «Лирика сьыланкывъяс» (А.К. Микушевкӧд) да «Сӧвет кадся фольклор» (П.И. Чисталёвкӧд). Юрий Рочев петкӧдчис сідзжӧ и [[коми литература]] туялысьӧн: «Коми литературалӧн история» небӧглӧн мӧд да коймӧд томъяслы дасьтіс челядь литература серти юкӧнъяс да [[Ширяев Владимир Архипович|Владимир Ширяев]] йылысь статья.

Та вылын Ю.Г. Рочев эз помав коми литература туялӧм. Мукӧдыскӧд тшӧтш сійӧ лӧсьӧдіс «Писатели Коми АССР – детям» ([[1983]]) кывкуд, восьтіс коми гижысьяслысь гусянимъяссӧ. Юрий Рочев корсис фольклорнӧй подувъяс [[Куратов Иван Алексеевич|Иван Куратовлӧн]] да [[Жаков Пальӧ Кальӧ|Палалей Кальӧ Жаковлӧн]] творчествоын, а сідзжӧ йӧзӧдӧмӧдз вайӧдіс «Коми гор» небӧг ([[1989]]), кытчӧ пырисны И.А. Куратовлӧн гижӧдъясыс.

[[1980]]-ӧд вояс пансигӧн Ю.Г. Рочев босьтчис уджъёртъясыскӧд туявны [[абу мойдана проза]]. Торйӧн нин фольклористӧс кыскисны [[чудь]] йылысь висьтъяс, кодъяслысь сюжетъяссӧ юкис куим ыджыд котыр вылӧ. Уна вося туялӧмъясысь артмис '''«Коми йӧзкостса важ висьтъяс»''' небӧг, кытчӧ вӧлі ӧтувтӧма 172 [[легенда]], [[предание]] да [[быличка]]. Кызвын материалсӧ автор чукӧртіс [[1962]]-[[1978]] воясӧ да йӧзӧдіс медводдзаысь на. Таӧдз коми фольклористикаын татшӧм сяма уджыс эз на вӧв. Юрий Рочев гижис и «Жанры несказочной прозы коми» монография, но уджыс коли йӧзӧдтӧм (ӧні куйлӧ архивын).


== Небӧгъяс ==
Ю.Г. Рочев йӧзӧдіс 110 сайӧ удж. Ки помысь 40 удж куйлӧ архивын. Медся тӧдчана уджъясӧн лоӧны:

* Челядь [[сьыланкыв]]ъяс да [[мойдкыв]]ъяс / Лöсьöдiс ''Ю.Г. Рочев''. – Сыктывкар: Коми кн. изд-во, [[1969]]. – 111 л.б.
* Коми йöзкостса сьыланкывъяс. В 3-х т. Емва да Удора / Сост. [[Микушев Анатолий Константинович|''А.К. Микушев'']], [[Чисталёв Прометей Ионович|''П.И. Чисталёв'']], ''Ю.Г. Рочев''. – Сыктывкар, [[1971]]. – Вып. 3. – 255 лб.
* История коми литературы. – Сыктывкар: Коми кн. изд-во, [[1980]]. (Соавторъяс – ''Микушев А.К.'', [[Плесовский Фёдор Васильевич|''Плесовский Ф.В.'']], ''Рочев Ю.Г.'', ''Чисталёв П.И.'' да мукöд)
* [[Конаков Николай Дмитриевич|''Конаков Н.Д.'']], [[Котов Олег Васильевич|''Котов О.В.'']], ''Рочев Ю.Г.'' Ижемские коми на Кольском полуострове / Научные доклады Коми филиала АН СССР. — Сыктывкар, [[1984]]. — Вып. 99. — 52 с. 
* Коми йӧзкостса важ висьтъяс. Коми [[предание|предания]] и [[предание|легенды]] / Сост., вступит. ст., примеч. и перевод ''Ю.Г. Рочева''. — Сыктывкар, [[1984]]. — 176 с.
* ''Рочев Ю.Г.'' Национальная специфика коми преданий о чуди / Научные доклады Коми филиала АН СССР. — Сыктывкар, [[1985]]. — Вып. 128. — 28 с.
* [[Бараксанов Геннадий Григорьевич|''Бараксанов Г.Г.'']], ''Конаков Н.Д., Рочев Ю.Г.'' Омские коми / Научные доклады Коми филиала АН СССР. — Сыктывкар, [[1987]]. — Вып. 167. — 23 с. 
* Коми челядьлы важъя [[ворсöм|ворсöмъяс]] / Лöсьöдiс ''Ю.Г. Рочев''. — Сыктывкар, [[1988]]. — 24 лб.
* [[Куратов Ӧльӧш Вань|Куратов И.А.]] Коми гор. Художественнöй гижöд чукöр / Лöсьöдiс ''Ю.Г. Рочев''. — Сыктывкар: Коми кн. изд-во, [[1989]]. — 440 лб.
* Коми мойдъяс / Лöсьöдiс, литературнöй кыв вылö вуджöдiс да примечаниеяс вöчис ''Ю.Г. Рочев''. — Сыктывкар: Коми кн. изд-во, [[1991]]. — 232 лб.
* Челядь [[сьыланкыв]]ъяс да [[мойдкыв]]ъяс / Лöсьöдiс ''Ю.Г. Рочев''. – Сыктывкар: Коми кн. изд-во, [[1994]]. – 109 л.б.

== Наградаяс ==
* [[ВЛКСМ]]-лöн Коми обкомысь Почёт грамота ([[1970]])
* [[Коми АССР]]-са культура министерстволöн Почёт грамота ([[1974]])
* [[Уджвывса ветеран]] медаль ([[1986]])
* Коми АССР-са Министръяс Сöветысь Почёт грамота ([[1990]])
* [[Коми Республика]]са Вылыс Сöветлöн Президиумысь Почёт грамота ([[1994]])

== Öшмöсъяc ==
* [[Кудряшова Вера Михайловна|''Кудряшова В.М.'']] Из сайысь Веньö Ярко Юрö // [[Войвыв кодзув (журнал)|«Войвыв кодзув»]], [[2000]]. 10 №.  Лб. 75-80.
* [[Кудряшова Вера Михайловна|''Кудряшова В.М.'']], [[Плосков Иван Александрович|Плосков И.А.]], [[Микол Ӧльӧш|Рассыхаев А.Н.]] Коми фольклорист и литературовед Ю.Г. Рочев // [[Чужан кыв (журнал)|«Чужан кыв»]], [[2006]]. — № 13 №. — С. 14-24.

[[Категория:Персоналия анбурӧд]]
[[Категория:Персоналия:Коми]]
[[Категория:Туялысьяс]]
[[Категория:Фольклор туялысьяс]]
[[Категория:Коми фольклор туялысьяс]]
[[Категория:Коми литература туялысьяс]]
[[Категория:Кыв, литература да история институт]]

'''Колегов Егор Васильевич''' ([[1895 во|1895]]—[[1937]]) — [[коми кыв|коми]] [[Коми гижысьяс анбур серти|гижысь]].

== Олан туй ==
* [[1895 во|1895]], [[29 кос му|косму тöлысь 29 лун]] – чужис [[Вӧлӧгда губерня]]ысь [[Усть-Сысольск уезд]]са (ӧні [[Сыктывдін район]]са) [[Ыб (Сыктывдін район)|Ыб вӧлӧсьтын]] гӧль кресьтянин семьяын. Батьыс — Василий Архипович, мамыс — Соломония Александровна. Семьяас вӧлі квайт челядь: Константин, Иван, Ольга, Татьяна, Ида. Ёгор вӧлі медыджыдӧн.<ref>Колегова М.Г. Егор Колегов — медводдза ыбса гижысь // Колегов Е.В. Чужан му: Кывбуръяс / Сост. и автор вступ. ст. М.Г. Колегова. — [[Сыктывкар]], [[2010]]. — Лб. 3-6.</ref>
* [[1909]] – помаліс Ыбса начальнӧй земскӧй училище бур баллъясӧн.
* [[1909]]–[[1912]] — уджаліс отсасьысьӧн Павел Савельевич Колегов дядь ордас, коді вӧлі вӧлӧсьтса писарӧн.
* [[1912]] — [[Усть-Сысольск]] карын босьтчис уджавны земскӧй начальникса письмоводительлӧн отсасьысьӧн, а сідзжӧ землеустройство кузя делопроизводительӧн. Медасьліс уджавны Дырнӧсса кирпич вӧчан кустарнӧй заводӧ сёй талявны, грузчикаліс карса пристаньын, тэчліс пач.
* [[1914]] — бура уджалӧмысь Ёгорӧс мӧдӧдӧны [[Маджа (Кӧрткерӧс район)|Маджаӧ]] вӧлӧсьтса песарӧн. Тані сійӧ гӧтрасьӧ Анна Артемьевна Елфимова вылӧ, коді [[1917]] вося [[16 кос му|косму тӧлысь 3 (16) лунӧ]] чужтіс Елизавета нылӧс.
* [[1917]] вося [[1 ода кора|ода-кора тӧлысь 1 лун]] — овмӧдчисны семьяӧн Зеленечӧ (ӧні [[Сыктывдін район]]са [[Зеленеч (Сыктывдін район)|Зеленеч]] сикт), олісны [[1919]] воӧдз.
* [[1919]], [[1 тӧв шӧр|тӧвшӧр тӧлысь 1 лун]]—[[1919]], [[кӧч тӧлысь]] — служитіс Краснӧй армияын, сэсся комиссуйтісны.
* [[1919]], [[кӧч тӧлысь]] — служба бӧрын Е.Колегов семьянас локтіс Ыбӧ, босьтчис писаравны.
* [[1920]], [[ӧшым тӧлысь]] — семьяӧн Егор Колегов вуджис овны Усть-Сысольскӧ. Гӧтырыслӧн батьыс, Сергей Степанович, тшӧктіс керка кыпӧдны да отсаліс. Ӧні тайӧ керкаыс сулалӧ Киров улича вылын (57 №-а керка).
* 1920-ӧд воясӧ вӧлі [[Коми (Зыряна) асвеськӧдлан обласьт]]ын Вылыс Ёрдса веськӧдлысьӧн.
* 1920-ӧд вояс помын - 1930-ӧд вояс пансигӧн сійӧ уджаліс зырянизация нуӧдӧм кузя инструкторӧн.
* [[1933]]–[[1934]] — уджаліс [[Коми небӧг лэдзанін]]ын литературнӧй сотрудникӧн.
* 1930-ӧд воясӧ Егор Колегов мӧдысь гӧтрасьӧ [[Визябӧж (грезд)|Визябӧж]] сиктса Анна Алексеевна Старцева вылӧ, [[1933]] воӧ чужӧ Социалина ныв. Олӧмыс абу ладмӧма. и Егор бӧр бергӧдчӧма медводдза гӧтыр дорас. Чорыда висьмӧм бӧрын овмӧдчис чужан сиктас.
* [[1937]], [[19 йирым|йирым тöлысь 19 лун]] – куліс [[Сыктывдін район]]са [[Ыб (Сыктывдін район)|Ыб]] сиктын. Дзебӧма Ыб улӧ пырысь [[Шорйыв (Сыктывдін район)|Шорйыв]] грездса шойнаын.

== Гижан удж ==
Водз босьтчис гижны кывбуръяс. Но найӧс вӧлі йӧзӧдӧма сӧмын Октябрса революция бӧрын, кор лоис нарсудын секретарӧн. [[1921]] восянь сійӧ йӧзӧдчӧ [[Коми му (газет)|«Удж»]], а сэсся [[Коми му (газет)|«Югыд туй»]] газетъясын да [[Войвыв кодзув (журнал)|«Ордым»]] журналын. Ёнджыкасӧ тайӧ политическӧй да антирелигиознӧй темаа кывбуръяс. [[1921]] вося [[7 кос му|косму тӧлысь 7 лунӧ]] «Удж» газетын петӧ «Коми му босьтчас» кывбур.

[[1925]]-[[1927]] воясӧ Егор Колегов гижис челядьлы лыддьӧм вылӧ «Шор», «Ичӧтдырся олӧм», «Посни челядьлы сьыланкыв», «Йи чойӧд ислалӧм» кывбуръяс да мукӧд.

Ёнджыкасӧ гижис серамбана нырвизьын. Гижліс фельетонъяс: «Ловъя гира» ([[1933]]), висьтъяс. Босьтчылӧма гижны пьеса, но абу помалӧма. Зэв паськыда нимавліс сылӧн «Пӧсь пывсян» кывбур, кӧні шмонитӧмпырысь серпасалӧма сиктса нывбабаясӧс да налысь сёрнисӧ.

[[Коми небӧг лэдзанін]]ын уджалігӧн Егор Колегов мӧвпаліс йӧзӧдны аслас бӧрйӧм гижӧдъяслысь сборник. Ставнас сылӧн матӧ 100 кывбур да фельетон, но ни ӧти торъя небӧг олӧм дырйиыс эз петавлы.

Вуджӧдліс  А.П. Чеховлысь, В.В. Маяковскийлысь, Д. Бедныйлысь, М.А. Светловлысь да мукӧдлысь гижӧдъяссӧ. Комиӧдліс роч сьыланкывъяс. Вӧлі ёна тӧдӧны сылысь сэтшӧм сьыланкывъяс, кыдзи «Ылын-ылын роч Кавказын», «Колльӧдӧм».

Егор Колеговлӧн гуся нимъясыс — Василей Ёгор, Сизь.

== Небӧг ==
*  Чужан му: Кывбуръяс / Сост. и автор вступ. ст. М.Г. Колегова. — [[Сыктывкар]], [[2010]]. — 102 л.б.

== Ӧшмӧсъяс ==
* [http://www.finnougoria.ru/logos/proza/2203/22737 Колегов Егор]
* http://history-x.ru/03/10/060.htm
* [[Кузнецова Татьяна Леонидовна|Кузнецова Т.Л.]] Егор Колеговлӧн серамбана гижӧдъяс // Известия [[Коми му туялан котыр|Общества изучения Коми края]]: научно-популярный краеведческий журнал. — [[Сыктывкар]], [[2010]]. — Вып. 13. — С. 64-69.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Ыб сикт овмӧдчӧмин]]

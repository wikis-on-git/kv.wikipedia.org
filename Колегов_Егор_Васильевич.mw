{{Персоналия}}
'''Колегов Егор Васильевич''' ([[1895 во|1895]]—[[1937]]) — [[коми кыв|коми]] [[Коми гижысьяс анбур серти|гижысь]].

== Олан туй ==
Ёгор Колегов чужӧма [[1895 во|1895-ӧд вося]] [[21 косму|косму тӧлысь 21-ӧд лунӧ]] [[Вӧлӧгда губерня]]ысь [[Усть-Сысольск уезд]]са (ӧні [[Сыктывдін район]]са) [[Ыб (Сыктывдін район)|Ыб вӧлӧсьтын]] гӧль кресьтянин семьяын. Батьыс — Василий Архипович, мамыс — Соломония Александровна. Семьяас вӧлӧма квайт челядь: Константин, Иван, Ольга, Татьяна, Ида. Ёгор вӧлӧма медыджыдӧн.<ref>Колегова М.Г. Егор Колегов — медводдза ыбса гижысь // Колегов Е.В. Чужан му: Кывбуръяс / Сост. и автор вступ. ст. М.Г. Колегова. — [[Сыктывкар]], [[2010]]. — Лб. 3-6.</ref>

[[1909 во]]ын помалӧма Ыбса начальнӧй земскӧй училишӧ бур баллъясӧн. [[1909]]–[[1912 во]]ясын уджалӧма отсасьысьӧн Павел Савельевич Колегов дядь ордас, коді вӧлӧма вӧлӧсьтса писарӧн. [[1912 во]]ын [[Усть-Сысольск]] карын босьтчӧма уджавны земскӧй начальникса письмоводительлӧн отсасьысьӧн, а сідзжӧ землеустройство кузя делопроизводительӧн. Медасьлӧма уджавны Дырнӧсса кирпич вӧчан кустарнӧй заводӧ сёй талявны, грузчикалӧма карса пристаньын, тэчлӧма пачьяс.

[[1914 во]]ын бура уджалӧмысь Ёгорӧс мӧдӧдӧны [[Маджа (Кӧрткерӧс район)|Маджаӧ]] вӧлӧсьтса писарӧн. Тані сійӧ гӧтрасьӧ Анна Артемьевна Елфимова вылӧ, коді [[1917 во]]ся [[16 косму|косму тӧлысь 3 (16) лунӧ]] чужтӧма Елизавета нылӧс. [[1917 во]]ся [[1 ода-кора|ода-кора тӧлысь 1-ӧд лунӧ]] овмӧдчӧмаӧсь семьянас Зеленечӧ (ӧні [[Сыктывдін район]]са [[Зеленеч (Сыктывдін район)|Зеленеч]] сикт), олӧмаӧсь [[1919]] воӧдз.

[[1919 во]]ся [[1 тӧвшӧр|тӧвшӧр тӧлысь 1 лунсягь]] [[1919 во]]ся [[кӧч тӧлысь]]ӧдз служитӧма Краснӧй армияын, сэсся комиссуйтӧмаӧсь. [[1919 во]]ся [[кӧч тӧлысь]]сянь служба бӧрын Е.Колегов семьянас локтӧма Ыбӧ, босьтчӧма писаравны. [[1920 во]]ся [[ӧшым тӧлысь]]сянь семьянас Егор Колегов вуджӧма овны Усть-Сысольскӧ. Гӧтырыслӧн батьыс, Сергей Степанович, тшӧктӧма керка кыпӧдны да отсалӧма. Ӧні тайӧ керкаыс сулалӧ Киров улича вылын (57 №-а керка).

1920-ӧд воясӧ Ёгор Колегов вӧлӧма [[Коми (Зыряна) асвеськӧдлан обласьт]]ын Вылыс Ёрдса веськӧдлысьӧн. 1920-ӧд вояс помын — 1930-ӧд вояс пансигӧн сійӧ уджалӧма зырянизация нуӧдӧм кузя инструкторӧн. [[1933]]–[[1934 во]]ясын уджалӧма [[Коми небӧг лэдзанін]]ын литературнӧй сотрудникӧн.

1930-ӧд воясӧ Егор Колегов мӧдысь гӧтрасьӧма [[Визябӧж (грезд)|Визябӧж]] сиктса Анна Алексеевна Старцева вылӧ, [[1933 во]]ын чужӧма Социалина ныв. Олӧмыс абу ладмӧма, и Егор бӧр бергӧдчӧма медводдза гӧтыр дорас. Чорыда висьмӧм бӧрын овмӧдчӧма чужан сиктас.

Кулӧма [[1937 во]]ся [[19 йирым|йирым тӧлысь 19-ӧд лунӧ]] [[Сыктывдін район]]са [[Ыб (Сыктывдін район)|Ыб]] сиктын. Дзебӧма Ыб улӧ пырысь [[Шорйыв (Сыктывдін район)|Шорйыв]] грездса шойнаын.

== Гижан удж ==
Водз босьтчӧма гижны кывбуръяс. Но найӧс вӧлі йӧзӧдӧма сӧмын Октябрса революция бӧрын, кор лоӧма нарсудын секретарӧн. [[1921 во]]сянь сійӧ йӧзӧдчӧ [[Коми му (газет)|«Удж»]], а сэсся [[Коми му (газет)|«Югыд туй»]] газетъясын да [[Войвыв кодзув (журнал)|«Ордым»]] журналын. Ёнджыкасӧ тайӧ политическӧй да антирелигиознӧй темаа кывбуръяс. [[1921 во]]ся [[7 косму|косму тӧлысь 7-ӧд лунӧ]] «Удж» газетын петӧ «Коми му босьтчас» кывбур.

[[1925]]—[[1927]] воясӧ Егор Колегов гижӧма челядьлы лыддьӧм вылӧ «Шор», «Ичӧтдырся олӧм», «Посни челядьлы сьыланкыв», «Йи чойӧд ислалӧм» кывбуръяс да мукӧд.

Ёнджыкасӧ гижӧма серамбана нырвизьын. Гижлӧма фельетонъяс: «Ловъя гира» ([[1933]]), висьтъяс. Босьтчылӧма гижны пьеса, но абу помалӧма. Зэв паськыда нимавлӧма сылӧн «Пӧсь пывсян» кывбур, кӧні шмонитӧмпырысь серпасалӧма сиктса нывбабаясӧс да налысь сёрнисӧ.

[[Коми небӧг лэдзанін]]ын уджалігӧн Егор Колегов мӧвпалӧма йӧзӧдны аслас бӧрйӧм гижӧдъяслысь сборник. Ставнас сылӧн матӧ 100 кывбур да фельетон, но ни ӧти торъя небӧг олӧм дырйиыс эз петавлы. Медводдза асшӧр небӧгыс петӧма [[2010 во]]ын.

Вуджӧдлӧма  А.П. Чеховлысь, В.В. Маяковскийлысь, Д. Бедныйлысь, М.А. Светловлысь да мукӧдлысь гижӧдъяссӧ. Комиӧдлӧма роч сьыланкывъяс. Вӧлі ёна тӧдӧны сылысь сэтшӧм сьыланкывъяс, кыдзи «Ылын-ылын роч Кавказын», «Колльӧдӧм».

Егор Колеговлӧн гуся нимъясыс — Василей Ёгор, Сизь.

== Небӧг ==
*  Чужан му: Кывбуръяс / Сост. и автор вступ. ст. ''М.Г. Колегова''. — [[Сыктывкар]], [[2010]]. — 102 л.б.

== Ӧшмӧсъяс ==
* [http://www.finnougoria.ru/logos/proza/2203/22737 Колегов Егор]
* [[Кузнецова Татьяна Леонидовна|Кузнецова Т.Л.]] Егор Колеговлӧн серамбана гижӧдъяс // Известия [[Коми му туялан котыр|Общества изучения Коми края]]: научно-популярный краеведческий журнал. — [[Сыктывкар]], [[2010]]. — Вып. 13. — С. 64-69.
* Сьӧлӧмын и лолын: материалы II районных Колеговских чтений (24 октября 2013 года) / МБУК «Сыктывдинская ЦБС», Центральная библиотека; сост. Л.Н. Муравьёва. — [[Выльгорт (Сыктывдін район)|Выльгорт]], [[2014 во|2014]]. — 47 с.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Ыб сикт овмӧдчӧмин]]

[[Файл:Mareca penelope 2.jpg|thumb|300px|Вӧзь]]
'''Вӧзь''' ({{lang-la|Anas penelope}}; {{lang-ru|Свиязь}}) — ваын уялысь утка рӧдысь [[лэбач]].

== Ыджда да рöм ==
Вӧзь — вель ыджыд утка, пӧшти кык пӧв мыгӧраджык [[жыдач]]ысь – сьӧктаыс овлывлӧ кило джынсянь ӧкмыссё граммӧдз, тушаыслӧн кузьтаыс – 57 сантиметрӧдз.

Гозйӧдчан кадас айыслöн мышку вылысыс да ӧтар-мӧдар бокыс руд, вомӧн ногыс вӧсньыдик чукыля визьясаӧсь. Кынӧм улыс еджыд, зобйыс рудов ӧмидз рӧма. Юрыс да сьыліыс гӧрдовперкаль. Кымӧсас эм еджыд кушин. Син бӧжладорас тӧдчӧ куим пельӧса чутпас. Бордъяс «рӧмпӧштаныс» югыд турунвиж, помъясӧдыс сьӧдӧн дорӧсалӧма.

== Паськалöм ==
Олӧ-вылӧ тайӧ лэбачыс [[Европа]]ын да [[Азия]]ын. [[Россия]]ын — рытыввывсяньыс [[Камчатка]]ӧдз, войладор муясас — [[Йиа саридз]]ӧдз. Паныдасьлывлӧ Коми му пасьтала, но кызвыныс гожйӧ [[Печӧра (ю)|Печоралӧн]] шӧр да кывтыд юкӧнъясас, [[Усва]] ковтысын, вӧра тундраын да тундраын. Пармаысь да вӧраинъясысь вӧзьӧс он казявлывлы, сы вӧсна мый тайö лэбачыс радейтӧ овны-поздйысьны паськыд эрда местаясын, кӧнi эмӧсь тыяс да гӧпъяс, туруна видзьяс.

== Поздйысьöм ==
Лунвылысь вӧзьяс миянӧ пондӧны локтавны [[косму тӧлысь]] шӧрсянь. Поздйысян местасӧ корсьӧны васянь неылысь. Сайӧдаинъясысь, тшӧкыда быдмысь [[бадь]] пуяс пӧвстысь бӧрйӧны гурантор да куш муас и пуктӧны ӧкмыс колькйӧдз. Колькъясыс гырысиникӧсь да лым кодь еджыд рӧмаӧсь. А сэсся эньыслӧн пӧжсигас нин лысӧм-гылалӧм гӧнсьыс кутшӧмакӧ артмӧ поз пыдӧс вольӧсыс. Пӧжсян кадас энь вӧзьыс пукалӧ позъяс куим [[вежон]]ысь дырджык. Уткапияныслӧн колькйысь петан кадыс быд во абу ӧткодь. Медводдза позтыра вӧзьясӧс корсюрӧ казявлывлӧмаӧсь [[лӧддза-номъя тӧлысь]] шӧрсянь.

== Оласног да сёян ==
Вӧзьяс – быдмӧг сёйысь пӧткаяс, пырджык пӧткӧдчӧны ва турунъясӧн. Яя сёян вылӧ найӧ ыштывлӧны зэв гежӧда.

Чужанiнсӧ вӧзьяс эновтӧны да лэбӧны шоныдджыкинъясӧ [[моз тӧлысь]] помын либӧ [[кӧч тӧлысь]] пуксьӧм бӧрын. Тӧвйӧны уткаясыс [[Вой саридз]] да [[Шӧрмудор саридз]] бердын. Лэбачьясӧс туялысьяслӧн висьталӧм серти, [[Коми Республика|Комиын]] кыйсьысьяслы веськавлывлӧмаӧсь [[Нидерландъяс|Голландияын]], [[Исландия|Войвыв Исландия]]ын, [[Бельгия]]ын да [[Астрахань]]са заповедникын кольчаалӧм вӧзьяс.

== Рöдвуж кыв вылын ==
Комиын кӧнсюрӧ уткасӧ «вӧзь» пыдди шуӧны «ваулаӧн» да «кос уткаӧн». Вӧзь нимыс зэв важся, лӧсьӧдлӧмаӧсь сійӧс, тыдалӧ, важ финн-йӧгра войтыр уна сюрс во сайын нин. [[Коми пермякъяс|Перымса комияс]] пӧткасӧ шуӧны миян моз жӧ «вӧзьӧн». Ылыс рӧдвуж кывъясын лӧсялана весьтасъясыс тшӧтш эмӧсь, но сӧмын ӧнія войвывса финн-йöгра войтыръяслӧн – [[эстъяс|эстонецъяслӧн]], [[саамияс|саамъяслӧн]], [[ханты|хантылӧн]] (ӧстякъяслӧн) да [[манси|мансилӧн]] (вогулъяслӧн). Лунвывланьынджык олысь рӧдвуж войтыръяслӧн кывкудъясын, шуам, мордвалӧн, [[мари|марилӧн]] да [[удмуртъяс|удмуртъяслӧн]], «свиязь» вежӧртаса нимъясыс абуӧсь – татшӧм уткаясыс налы абу тӧдсаӧсь, сэтчӧс местаясын найӧ оз овны да.

== Галереа ==
<gallery>
Image:Anas penelope.jpg
Image:Eurasian.wigeon.2.arp.750pix.jpg
Image:Anas penelope m2.jpg
Image:Smient.jpg
Image:Anas penelope 001.jpg
</gallery>

== Öшмöс ==
* [[Ракин Анатолий Николаевич|Ракин А.Н.]] Вӧзь // [[Би кинь (журнал)|Би кинь]], [[2012 во|2012]]. – 5 №.
* [http://www.sevin.ru/vertebrates/index.html?birds/94.html Россияын позвоночнӧй пемӧсъяс: Вӧзь (рочӧн)]
* [http://birds-altay.ru/2009/08/sviyaz/ «Алтайын лэбачьяс» сайтын вӧзь (рочӧн)]

== Ыстӧдъяс ==
<references/>

[[Категория:Лэбачьяс]]

[[Файл:Falco rusticolus white cropped.jpg|thumb|300px|right|Байдӧг варыш]]

'''Байдӧг варыш''' ({{lang-la|Falco rusticolus}}; {{lang-ru|кречет}}) — вöрса войвывса [[лэбач]].

== Ыджда да рöм == 
Вель ыджыд варыш, сьӧктаыс овлывлӧ кык килограммӧдз, тушаыс метр джынйысь кузьджык, шеныштӧм бордйыс матö 127 сантиметр. Байдӧг варышъяс пӧвстын шочиника овлывлӧны дзик еджыд рӧма лэбачьяс, но унджыкыслӧн юр вылысыс, бан бокыс да мышкуыс сьӧдов, кӧні тӧдчӧны вомӧна лӧзовруд визьяс да чутъяс. Вывтыр улысладорыс еджгов, морӧсыс да кынӧмыс сьӧд чутъясаӧсь, бӧжас тӧдчӧны векньыдик сьӧд визьяс. Нырыс лӧзов рӧма, кокыс да сингӧгӧрса кытшыс кольквиж.

== Паськалöм ==
Паныдасьлывлӧ [[Америка]]ын, [[Европа]]ын, [[Азия]]ын, но тундраын да вӧра тундраын, а сідзжӧ Лунвыв [[Сибыр|Сибирса]] джуджыд гӧраа инъясын.

== Поздйысьöм ==
Олӧ-вылӧ да быдтысьӧ пыр ӧти местаын. Оланінсьыс ылыстчывлӧ зэв шоча, сӧмын пӧтӧсаджыкинъяс корсигӧн. Позсӧ лӧсьӧдӧ джуджыд кырта вылӧ, а вӧра тундраын — пу вылӧ. Абуӧсь кӧ матiгӧгӧрын [[катша]]-[[рака]]лӧн важ позъяс, тэчӧ ачыс пу вожъясысь да увъясысь. Пӧжны пуктӧ гӧрдов либӧ гӧрдовруд рӧма куим-ӧ-нёль гырысиник кольк. Пӧжсян кадыс кыссьӧ пӧшти тӧлысь чӧж. Сэки пӧжсьысь пӧвсӧ сёяннас могмӧдӧ ай лэбачыс. Пияныслӧн чужӧм бӧрын мамыс чашйӧ-торйӧдлӧ вайӧм кыйдӧссӧ да вердӧ сiйӧн быдтасъяссӧ. [[Сора тӧлысь]]ын вынсялӧм варышпиян кыпӧдчӧны борд вылӧ да эновтӧны ассьыныс чужан познысӧ.

== Оласног да сёян ==
Тайӧ варыш сикасыс, кыдзи и мукӧдыс, яй выв тылаборда. Пырджык кыйӧны-куталӧны [[Байдӧг|байдӧгъясӧс]]. Весиг поздысьӧны найӧ сiйӧ жӧ местаясас, кӧнi быдтысьӧны байдӧгъясыс. Сы вӧсна коми йӧз и нимтӧны байдӧг варышӧн. Байдӧгысь ӧтдор варышъясыс кынӧмпӧтсӧ перйӧм могысь уськӧдчывлӧны [[утка]]яс, [[тар]]ъяс да [[кӧч]]ьяс вылӧ. Кутавлывлӧны тшӧтш тундраын олысь [[Кынь шыр|кынь шыръясӧс]] — леммингъясӧс. Кӧдзыдъяс дырйи сибӧдчывлöны морт оланiнъяслань, кытысь налы мойвилӧ тшапнитны чавканӧс, [[рака]]ӧс либö [[гулю]]ӧс. Байдӧг варыш лыддьыссьӧ шоч лэбачӧн, та вӧсна пыртӧма видзан пемӧсъяслӧн лыдӧ да пасйӧма Гӧрд небӧгын.

Важӧн байдӧг варышъясӧс вӧлӧм быдтӧны-велӧдӧны да видзӧны кыйсьӧм вылӧ. Кыйсянiнас вотӧдз лэбачыслӧн синмыс вевттьӧма юр кышӧдӧн. Кыйдӧссӧ казялӧм бӧрын верзьӧма мортыс вештӧ варыш юр вылысь кышӧдсӧ да качӧдӧ сiйӧс сынӧдӧ. Варышыс тэрыба вӧтӧдӧ лэбысь пӧткасӧ да вартӧ-уськӧдӧ сiйӧс му вылӧ. Вӧла мортыс пырысь-пыр воӧдчӧ лэбачьясыслӧн усянiнас, медым босьтны киас варышсӧ да сылысь кыйдӧссӧ.

== Рöдвуж кыв вылын ==
[[Коми пермякъяс|Перымса комилöн]] кывкудъясын «кречет» вежӧртаса нимыс абу. [[Удмуртъяс]] тӧдӧны тайӧ варышсӧ, но шуӧны оз байдӧг варышӧн, на ногöн сiйö «кырек» либӧ «куректiсь». Удмуртъяслӧн тайӧ ас кывъяс, но коми нимыскöд абу öти вужйысь.

== Галерея ==
<gallery>
Image:2007 cze 10 034.JPG|1 серпас
Image:USAF falcon.jpg|2 серпас
Image:Gyrfalcon at Lake Myvatn by Bruce McAdam.jpg|3 серпас
Image:Falco rusticolus chick.jpg|4 серпас
</gallery>

== Ӧшмӧсъяс ==
* [[Ракин Анатолий Николаевич|Ракин А.Н.]] Байдӧг варыш // [[Би кинь (журнал)|Би кинь]], [[2013 во|2013]]. – 5 №.

[[Категория:Лэбачьяс]]

[[Файл:Янка Купала.jpg|250 px|right|thumb|Янка Купала (1882–1942) – беларус поэт да драматург]]
'''Я́нка Купа́ла''' (збыль ним – ''Ива́н Домини́кович Луце́вич'', {{lang-be|Іва́н Даміні́кавіч Луцэ́віч}}; [[1882 во|1882]]–[[1942]]) – беларус поэт, драматург, публицист; беларус литературалöн классик, Беларусь ССР-са народнöй поэт ([[1925]]),  [[Беларусьын наукаяслöн национальнöй академия|Беларусь ССР-са наукаяс академияын]] ([[1928]]) да  [[Украинаын наукаяс академия|Украинса ССР-са наукаяс академияын]] ([[1929]]) [[академик]], медводдза тшупöда [[Сталин премиа]] босьтысь ([[1941]]).

== Олан туй ==
=== Челядьдыр ===
* [[1882 во|1882]], [[7 сора|сора тöлысь 7 лун]] (важ стиль серти, [[25 лӧддза-номъя|лöддза-номъя тöлысь 25 лун]]) – чужис [[Беларусь|Беларусьын]] [[Минск обласьт|Минск обласьтса]] [[Молодечненск район|Молодечненск районысь]] Вязынка грездын. Батьыс Доминик Онуфриевич, мамыс – Бенигна Ивановна, Луцкевич рöдысь. Белоруссияса Национальнöй история архивысь сюрис Луцевич Иван Доминикович ним вылö призывниклöн анкета, кöнi гижöма, мый сылöн эскöмыс римса католическöй.

Бать-мамыс вöлi гöльмöм белорус шляхтичьясöн, кодъяс кöртымалiсны мусö помещиклысь. Луцевич рöдыс тöдса  [[XVII нэм|XVII нэмcсянь]]. Поэтлöн пöльыс кöртымалiс мусö Радзивиллалысь, но сiйö вöтлiс чужан му вывсьыс. Тайö лои «Бырöдöм поз» («Раскіданае гняздо») драмалы подулöн. Челядь дырйиыс поэтлы ковмис ёна отсасьны батьыслы, кодi кöть и шляхтич вужъяса, но вöлi ас мутöгыс. Сылы ковмис кöртымавны мукöдыслысь мусö да мынтысьны таысь.
* [[1898 во|1898]] – помалiс Беларучын  народнöй училище.
* [[1902]] – батьыслöн кулöм бöрас Янка Купала уджалiс велöдысьöн, писарöн помещик ордын, приказчикöн и с.в.

* Сёрöнджык Иван уджалiс вина вийöдан заводын. Кöть и уджыс вöлi сьöкыд, сiйö аддзис кад, медым асшöра водзö велöдчыны: лыддис батьыслысь да помещиклысь став небöгсö. 
* [[1908]]–[[1909]] – олiс [[Вильнюс|Вильноын]], уджалiс «Наша Ніва» медводдза белорус газет редакцияын. Сэнi тöдмасис аслас гöтырыскöд, Владислава Станкевичкöд, да Павлина Мядзёлка актрисакöд, кодi сiдзжö вöрзьöдiс Купалалысь сьöлöмсö. Тайö нимнас и шуис медшöр героинясö аслас медводдза пьесаас – «Паўлінка» комедияын.
* [[1909]]–[[1913]] – велöдчис [[Санкт-Петербург]]ын А.Черняевлöн дасьтысян курсъяс вылын.
* [[1915]] – недыр велöдчыштiс А.Л. Шанявский нима Москва карса йöзкостса университетын, кодöс [[1908]] воын восьтiсны асланыс сьöм вылас Россияса зарни перйысь да меценат Альфонс Леонович Шанявский да сылöн гöтырыс. Янка Купала пырис йöзкостса университетö [[Кӧч тӧлысь]]ӧ, но дыр велöдчыны эз артмы: регыдъя кадö сiйöс мобилизуйтiсны [[Медводдза ставмирса тыш]] вылö.
* [[1916]] во пансигöн поэт-студентöс босьтiсны армияö. Сiйö пырис туй дзоньталан котырö, кöнi уджалiс [[Октябрса революция|Октябрса революцияöдз]]. Та кадö Янка Купала олiс [[Смоленск]] карын.
* [[1916]]–[[1918]] воясö Янка эз гиж ни öти кывбур. Сёрöнджык аслас лирикаас шыöдчис тайö тема дорас, гижис, кыдзи торъя морт да йöзыс олiсны революция бияын. Бушкола воясö петöны татшöм программнöй гижöдъяс, кыдзи «Кад», «Отчизналы», «Наследство», «Аслам войтырлы» (пасъян кадыс – [[1919]]).
* Революция бöрын Янка Купала овмöдчис [[Минск]]ö. [[1919]]–[[1921]] воясся СССР да Польша костын тыш некыдзи эз тöдчы сылöн олöм вылас: кык во олiс поляк оккупация дырйи Минскын да олiс сэн мöд ставмирса тышöдз.

=== Медводдза йöзöдöмъяс ===
* Янка Купалалöн гусянимъяс – Адзін з «парнасьнікаў»; Вайдэльота; Здарэнец; Левы; Марка Бяздольны; Ня-Гутнік; Стары Мінчук; Янук з-пад Мінска; Янук Купала; К.; І.К.; Я. К.; К-а; Л.; І.Л.; Л.І.
* Купалалöн медводдза гижöдъяс – тайö поляк кыв вылын некымын лирика кывбур, кодъясöс вöлi йöзöдöма [[1903]]–[[1904]] воясö «Ziarno» («Шыдöс») журналын «К-а» гусяним улын. Белорус кыв вылын медводдза кывбур – «Мая доля» (кадыс [[1904]], [[15 сора|сора тöлысь 15 лун]]) петiс «Северо-Западный край» газетын. Та бöрын Янка Купала кутiс ёна йöзöдчыны; «Мужик» кывбур ([[1904]]) позьö шуны сылöн сяма литературнöй дебютöн, кодсянь пансис белорус литературнöй олимп вылö кайöм. Сылöн медводдза кывбуръясыс матынöсь [[XIX нэм]]ся белорус [[фольклор]] поэзиялы.

* [[1907]]–öд восянь Янка Купала недыр йитöд кутiс «Наша Ніва» газеткöд. [[1906]]–[[1907]] воясöн гижöма «Тöвнас» (''«Зімою»''), «Некодлы» (''«Нікому»''), «Радейтöмöн мынтысьöм» (''«Адплата каханнем»''), ''«У Піліпаўку»'' (йöзöдöма [[1908]], [[18 ӧшым|öшым тöлысь 18 лунö]]) поэмаяс. Тайö жö воас помалiс уджавны «Нэмöвöйся сьылан» (''«Адвечная песьня»'') да «Мыйысь?» (''«За што?»'') поэмаяс вылын. Тайö гижöдъясыслöн темаыс – помещикъясöн увтыртöм да социальнöй несправедливосьт.

=== Виленса да петербургса кад ===
* [[1908]] вося арнас Янка Купала вуджис овны [[Вильнюс|Вильноö]], кöнi водзö уджалiс «Нашай Нівы» редакцияын. Та кадö газетас петöны татшöм тöдса гижöдъяс, кыдзи «Том Беларусь» (''«Маладая Беларусь»''), «Нимкывъя дзоридз» (''«Заклятая кветка»''), ''«Адцьвітаньне»'' да мукöд.

* [[1908]] воын [[Санкт-Петербург|Петербургын]] Купалаöн петö «Пöлян» (''«Жалейка»'') ним улын медводдза чукöр. Во помас МВД бердса Санкт-Петербургса печать комитет шуис конфискуйтны сборниксö кыдзи государстволы паныд лöсьöдöм, а сылысь авторсö – кыскыны кывкутöмö. Недыр мысти сiйöс лэдзисны арест улысь, но [[1909]] воын небöгыслысь тиражсö выльысь конфискуйтiсны Виленса генерал-губернаторлöн тшöктöм серти. Медым не тшыкöдны «Наша Ніва» газетлысь бур нимсö, Купала дугдiс уджавны редакцияас. Та вылö видзöдтöг, петербург кадся олöмсö да гижан уджсö позьö шуны медозырöн: сiйö тöдмасис белорус интеллигенциякöд, медводз – нималана кывбуралысь [[Якуб Колас]]кöд да Э.Пашкевичкöд, кодi гижис «Тётка» гусяним улын. Вильноын жö поэт тöдмасис роч символизм сöвмöдысь [[Брюсов Валерий Яковлевич|Валерий Брюсовкöд]], кодi казялiс Янка Купалалысь уна сикас гижöдъяссö. Сёрöнджык Брюсов да Янка Купала унаысь паныдасьлiсны Петербургын литература чукöртчöмъяс дырйи, сэсся Валерий Брюсов лои медводдза роч авторöн, кодi кутiс вуджöдны белорус поэтöс роч кыв вылö.

* [[1909]] во помын Купала мунiс Петербургö. [[1910]] вося [[8 сора|сора тöлысь 8 лунö]] торъя небöгöн петiс «Нэмöвöйся сьылан» (''«Адвечная песьня»'') поэма, а [[1910]] вося [[13 рака|рака тöлысь 13 лунö]] – «Гусляр» (''«Гусьляр»'') сборник. [[1910]] вося [[кос му|косму тöлысьö]] вöлi помалöма ''«Курган»'' поэма, а [[моз|моз тöлысьö]] – «Курган вылын вöт» (''«Сон на кургане»'') драма, кодöс шуöны Янка Купалалöн медвына гижöдöн. Сэнi петкöдлöма Беларусь войтырлöн гöль олöмсö да сылысь помкаяссö. Торъя небöгöн поэмасö вöлi йöзöдöма [[1912]] воын Санкт-Петербургын.

* [[1911]]–[[1913]] воясö Янка Купала олiс мамыскöд да чойясыскöд Акопа имениеын. Сэнi Купалалöн мамыс кöртымалiс помещиклысь хутор. Танi олiгас гижöма 80 гöгöр кывбур, «Паўлінка», «Татчöс», «Бырöдöм поз» пьесаяс, «Левлöн могила», «Бандароўна» поэмаяс да мукöдтор. Öнiя кад кежлö Луцевичлöн хатаысь колис сöмын подулыс, юкмöс да пукаланiн.

* [[1912]] вося [[3 лӧддза-номъя|лӧддза-номъя тöлысь 3 лунö]] Купала помалiс ''«Паўлінка»'' медводдза пьеса-комедиясö, кодöс сiйö жö воас вöлi йöзöдöма Санкт-Петербургын. Пьесасö пуктöма медводз Санкт-Петербургын, а сэсся Вильно карса сцена вылын.

* [[1913]] вося лöддза-номъя тöлысьö Акопаын помалöма ''«Бандароўна»'' историческöй поэма, сы бöрын – ''«Левлöн гу»'' да ''«Сiйö да ме»'' поэмаяс, а сiдзжö ''«Прымакі»'' комедийнöй пьеса. Сэки жö вöлi гижöма «Бырöдöм поз» ([[1913]]) драма (йöзöдöма Вильноын 1919 воын).

* [[1913]] вося тулысö вöлi йöзöдöма Купалалöн коймöд чукöр – «Олöм туйöд» (''«Шляхам жыцця»''), кытчö вöлi пыртöма ''«На папасе»'' драмаа поэма. [[1913]] вося арнас Купала бергöдчö Вильноö, кöнi медводз секретаралö Белорус небöг лэдзан товариществоын, а сэсся бара уджалö «Наша Ніва» газетын. [[1914]] вося [[7 кос му|косму тöлысь 7 лунсянь]] Янка Купала лои газетса редакторöн.

== Сöвет кад ==
[[Файл:Stamp of USSR 2043.jpg|180 px|thumb|right|Янка Купала СССР-са пошта марка вылын, [[1957]] во]]
Сöвет кад пуксьöм бöрын Янка Купалалöн лирическöй ловшыыс вежсис. Сылöн кывбуръясын чужисны локтан югыд олöм йылысь мотивъяс: поэт кутiс лача, мый выль эпохакöд öттшöтш вежсяс белорус войтырлöн олöм. Кызь гöгöр во чöж ([[Айму вӧсна ыджыд тыш]]öдз) поэтлöн петiсны татшöм кывбур чукöръяс: «Наследство» ([[1922]]), «Нимтöм» ([[1925]]), «Кыпöдöмлы сьылан» ([[1936]]), «Ордена Белоруссиялы» ([[1937]]), «Сьöлöмсянь» ([[1940]]); «Оресса ю весьтын ([[1933]]), «Тараслöн пай» ([[1939]]) поэмаяс да мукöд.

Кöть и тайö небöгъясас ыджыдалiсны кыпыд лола кывбуръяс, поэт да белорус власьт костын йитöдыс вöлi эз сэтшöм бур. Дас во чöж (1920-öд вояссянь 1930-öдз) Янка Купалалы ковмис вуджны уна шог. Медводз сiйöс мыждiсны неблагонадёжностьын: вылысяньджык индöдъяс серти сöветскöй СМИ кутiс усьласьны поэт вылö. Ёнджыкасö мыждiсны националистическöй видзöдласысь: быттьöкö абу кокни кадö, 1910-öд вояс помын, Янка Купала отсасис Белоруссияöс мездан котырлы да пырис сэтчö. «Татчöс» («Тутэйшыя») пьеса вöлi дугöдöма национализмысь. Пьесасö поляк кыв вылö вуджöдöмысь кыпöдчисны поляк шовинистъяс. Гижысьöс водзын виччысисны ГПУ-ын кузь да мудзана допросъяс, асьсö вины кöсйöм. Белорусь ССР-са правительствоöн веськöдлысь Александр Григорьевич Червяков ним вылö письмöын Купала гижис: «Буракö, татшöм гижысьяслöн пайыс. Öшöдчис Есенин, лыйсис Маяковский, и меным сэтчö жö туй». Медым мынтöдчыны ковтöм делöясысь, кодъяс вермисны дзикöдз торкны сылысь дзоньвидзалунсö, поэтлы ковмис йöзöдны «Восьса письмö», кöнi каитчис аслас мыжъясын да кöсйысис водзö вылö идеология боксянь öшыбка не вöчны. Тайö письмö бöрас идеология видзöдысьяс эновтчисны Янкаысь. Купалалы кывбуръясас ковмис ошкыны став войтырлысь вождьсö. Век жö гижысь эз дугды гижны кывбуръяс, кöнi дорйис ас войтырлысь аслыспöлöслунсö.

=== Наградаяс да премиа ===
* Медводдза тшупöда [[Сталин премиа]] ([[1941]]) – «Сьöлöмсянь» кывбур чукöрысь.
* [[Ленин орден]].

== Айму вöсна Ыджыд тыш дырйи публицистика ==
Война кадö Янка Купала гижис публицистика, кодi вöлi ыззьöдö йöзсö вöрöгкöд тыш вылö. Гижысь водзö лöсьöдiс выль патриотическöй кывбуръяс, кöнi вевтыртiс фашистъясöс кедзовтан нырвизь. Минскысь мунöм бöрын Янка Купала овмöдчис Печищеö – [[Казан|Казаньсянь]] сулалысь неыджыд овмöдчанiнö. 

Янка Купалалöн кывбур гижан сямыс сöвмис [[XIX нэм|XIX нэмся]] белорус литература да фольклор традицияяс подув вылын, кор сöмын на тэчсисны литература канонъяс. Сылöн лирика гижöдъясас бура тыдовтчöны йöзкостса сьыланкывъяслöн тональносьт, мелодика да метафора.

== Вуджöдöмъяс ==
Янка Купала зiля вуджöдчис. Сiйö медводдзаöн белорус кыв вылö вуджöдiс «Слово о полку Игореве». Важ роч кывъя паметниклысь проза гижöдсö вуджöдiс [[1919]] воын.

Вуджöдiс сiдзжö мукöдтор: [[Пушкин Александр Сергеевич|Александр Пушкинлысь]] «Ыргöн верзьöма» («Медный всадник») поэма, [[Шевченко Тарас Григорьевич|Тарас Шевченколысь]] кывбуръяс да поэмаяс, [[Некрасов Николай Алексеевич|Николай Некрасовлысь]], [[Крылов Иван Андреевич|Иван Крыловлысь]], [[Кольцов Алексей Васильевич|Алексей Кольцовлысь]], [[Мицкевич Адам|Адам Мицкевичлысь]], [[Кондратович Людвик|Владислав Сырокомлялысь]], [[Конопницкая Мария|Мария Конопницкаялысь]], [[Крашевский Юзеф Игнацы|Юзеф Крашевскийлысь]], [[Броневский Владислав|Владислав Броневскийлысь]], [[Жулавский Ежи|Ежи Жулавскийлысь]] да мукöдлысь гижöмторъяс.

Сiдзжö вуджöдiс «Интернационал» кып, [[Винцент Дунин-Марцинкевич|В. Дунин-Марцинкевичлысь]] «Идиллия» да «Залёты» пьесаясысь поляк кыв вылын гижöдъяссö, [[Монюшко Станислав|С. Манюшколысь]] «Галька» операысь либретто.

Янка Купалалысь гижöдъяссö вуджöдöма СССР-са да суйöр сайса войтырлöн кывъяс вылö.

== Гöгöрвотöм кулöм ==
[[1942]] вося [[28 лӧддза-номъя|лӧддза номъя тöлысь 28 лунö]] Янка Купала, кодi сувтiс «Москва» морттуй керкаö, виччысьтöг кулiс. Медводдза версия серти, коддзöм Луцевич шатовтчис да усис пос вывсянь. Но йöзыс тöдiсны, мый висьöм вöснаыс гижысь некор эз юлы. Лёктор лоöмöдзыс Янка Купала вöлi бур руа, тэчис бур планъяс, сёрнитiс ёртъясыскöд, гöсьтитöдiс найöc пöжасъясöн да корис аслас 60 арöса юбилей вылö. Некыдзи оз эскыссms, мый поэт усис 9-öд да 10-öд судтаяс костын да виччысьтöг кувсис. Некод эз аддзыв сылысь кулöмсö.

Öнiöдз на сёрнитöны сы йылысь, мый сылöн кулöмын мыжаöн вермасны лоны спецслужбаяс, кодъяс вайöдiсны мортсö ас виöмöдз.
Öти версия серти, кулiгас поэткöд öттшöтш аддзылöмаöсь нывбабаöс. Чайтöны, мый тайö вöлöма Павлина Медёлка: Павлинкалысь рольсö медводдза ворсысьыс, томдырся нывъёртыс, кодöс шуöны ГПУ-са агентöн.

Янка Купалаöс медводз гуалiсны Москваын [[Ваганьково шойна (Москва)|Ваганьково шойна]] вылын. [[1962]] воын сылысь колясъяссö вуджöдiсны Минскö да выль пöв дзебисны [[Военнöй шойна (Минск)|Военнöй шойнаö]] аслас мамыскöд орччöн. Сылöн мамыс эновтiс му югыдсö Янкалöн кулöм бöрын мöд лунас оккупированнöй Минскас да сiдз эз и тöдмав пи кулöм йывсьыс. Янка Купалалöн гу вылас (кыдзи и неылын гуалöм [[Якуб Колас|Якуб Коласлöн]] гу весьтас) кыпöдöма паметник.

== Паметь ==

* [[1945]] воын Минскын воссис Купалалöн музей. Янка Купала нима литература музейлысь юкöн восьтiсны Хоруженцы грездын – Акопа хуторсянь 2 км сайын (чужан лунсянь 110 во тыриг кежлö).
* [[2003]] воын помалöма Янка Купалалысь 9 небöга бöрйöм гижöдъяс йöзöдöм.

=== Паметникъяс ===
* Янка Купалалы паметник Минск да Москва каръясын.

=== Культураса лöсьöдöмторъяс ===
'''Спектакльяс:'''
* «Сны аб Беларусі» – драма, «Калыска чатырох чараўніц» пьеса серти. Янка Купала да Владимир Короткевич гижöдъяс серти, сиöма тшупöда пасыслы. Спектакль пуктысь да режиссёр-постановщик – белорус режиссёр Владимир Савицкий.
=== Янка Купала нимöн шуöм объектъяс ===
==== [[Беларусь]] ====
* [[Гродно]]
** Гродноса канму университет
** Янка Купала нима проспект
* [[Минск]]
** Янка Купала нима Национальнöй академическöй театр
** «Купала» метро станция да улича
** Янка Купала нима библиотека
** [[Белорус наукаяс академия|Белорус наукаяс академиялӧн]] Янка Купала да Якуб Колас нима литература да кыв институт.
* [[Гомель]]
** Янка Купала нима сквер да улича
* [[Брест]]
** Янка Купала нима улича

==== [[Украина]] ====
* Янка Купала нима улича [[Киев]], [[Херсон]] да [[Сумы]] каръясын.

==== [[Россия]] ====
* Янка Купала нима улича [[Улыс Новгород]], [[Иркутск]], [[Орск]], [[Волгоград]] да [[Чебоксары]] каръясын.

==== Санкт-Петербургын инпас ====
* [[1909]]–[[1913]] – олан флигель — 4-я линия, 45.

== Библиография ==
=== Кывбур чукöръяс ===
* ''«Пöлян»'' ({{lang-be|«Жалейка»}}, [[1908]])
* ''«Гусляр»'' ({{lang-be|«Гусьляр»}}, [[1910]])
* ''«Олöм туйöд»'' ({{lang-be|«Шляхам жыцьця»}}, [[1913]])
* ''«Наследие»'' ({{lang-be|«Спадчына»}}, [[1922]])
* ''«Нимтöм»'' ({{lang-be|«Безназоўнае»}}, [[1925]])
* ''«Кельдöдöм»'' ({{lang-be|«Адцьвітаньне»}}, [[1930]])
* ''«Кыпöдöмлы сьылöм»'' ({{lang-be|«Песня будаўніцтву»}}, [[1936]])
* ''«Ордена Белоруссиялы»'' ({{lang-be|«Беларусі ардэнаноснай»}}, [[1937]])
* ''«Сьöлöмсянь»'' ({{lang-be|«Ад сэрца»}}, [[1940]])
* ''«Белорусса партизанъяслы»'' ({{lang-be|«Беларускім партызанам»}}, [[1940]])

=== Поэмаяс ===
* ''«Тöвнас»'' ({{lang-be|«Зімою»}}, [[1907]])
* ''«Некодлы»'' ({{lang-be|«Нікому»}}, [[1907]])
* ''«Вермытöм»'' ({{lang-be|«Калека»}}, [[1907]])
* ''«Радейтöмöн мынтысьöм»'' ({{lang-be|«Адплата каханнем»}}, [[1907]])
* ''«Пилиповкаö»'' ({{lang-be|«У Піліпаўку»}}, [[1908]])
* ''«Мыйысь?»'' ({{lang-be|«За што?»}}, [[1908]])
* ''«Нэмöвöйся сьылан»'' ({{lang-be|«Адвечная песьня ў ХІІ-ці праявах»}}, [[1908]])
* ''«Курган»'' ({{lang-be|«Курган»}}, [[1910]])
* ''«Курган вылын вöт»'' ({{lang-be|«Сон на кургане»}}, [[1910]])
* ''«Куття дырйи»'' ({{lang-be|«На Куццю»}}, [[1911]])
* ''«На Дзяды»'' ({{lang-be|«На Дзяды»}}, [[1911]])
* ''«Бондаровна»'' ({{lang-be|«Бандароўна»}}, [[1913]])
* ''«Левлöн гу»'' ({{lang-be|«Магіла льва»}}, [[1913]])
* ''«Сiйö да ме»'' ({{lang-be|«Яна і я»}}, [[1913]])
* ''«Шойччигöн»'' ({{lang-be|«На папасе»}}, [[1913]])
* ''«Нимтöм»'' ({{lang-be|«Безназоўнае»}}, [[1924]])
* ''«З угодкавых настрояў»'' ({{lang-be|«З угодкавых настрояў»}}, [[1927]])
* ''«Оресса ю весьтын»'' ({{lang-be|«Над ракой Арэсай»}}, [[1933]])
* ''«Тараслöн пай»'' ({{lang-be|«Тарасова доля»}}, [[1939]])

=== Пьесаяс ===
* ''«Павлинка»'' ({{lang-be|«Паўлінка»}}, [[1912]])
* ''«Примаки»'' ({{lang-be|«Прымакі»}}, [[1913]])
* ''«Бырöдöм поз»'' ({{lang-be|«Раскіданае гняздо»}}, [[1913]])
* ''«Татчöс»'' ({{lang-be|«Тутэйшыя»}}, [[1922]])

== Экранизация ==
* [[1971]] – «Левлöн гу» фильм (режиссёр – Валерий Давидович Рубинчик)

== Ин ==
* Левкиын кад: [[Днепр]] ю берегын – поэтлöн Левки дача ([[Орша]] улын), кöнi гижöма «Шондiлы», «Алеся», «Шабдi», «Пожöмъяс», «Госці», «Вечарына» кывбуръяс.

== Колана юöръяс ==
* [[1982]] воын «ЖЗЛ» серияын Олег Лойкалöн петiс Купала олöм йылысь небöг.
* «Ляпис Трубецкой» сьылысь котырлöн «Не быць скотам» сьыланкывйыс гижöма Янка Купалалöн «Хто ты гэткi?» кывъяс вылö.

== Ыстöдъяс ==
* [http://www.kupala-theatre.by/bel/repertoire/index.php?spec=74 «Сны аб Беларусі» спектакль, Нацыянальны акадэмічны тэатр імя Янкі Купалы]
* [http://archives.gov.by/index.php?id=850751 Кывбур чукöръяс. Медводдза йöзöдöмъяс]
* [http://archives.gov.by/index.php?id=613886 Поэмаяс. Медводдза йöзöдöмъяс]
* [http://archives.gov.by/index.php?id=118209 Пьесаяс. Медводдза йöзöдöмъяс]
* [http://news.tut.by/153643.html Видео «100 дорог»: Затерявшаяся гавань поэта]
* [http://video.yandex.ua/users/geizo/view/28/| «Не быць скотам» сьыланкыв]
* [http://news.tut.by/society/144329.html «100 дорог»: Швейцария и «Виагра», Логойский район]

[[Категория:Беларусьса гижысьяс]]
[[Категория:СССР-са гижысьяс]]
[[Категория:Гижысьяс]]

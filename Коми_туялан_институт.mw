'''Коми туялан институт''' ([[роч кыв|рочӧн]]: Коми научно-исследовательский институт) — [[Коми (Зыряна) асвеськӧдлан обласьт]]ын 1930-ӧд воясын лӧсьӧдӧм институт, кӧні туялісны Коми мулысь история, культура да кыв.

== История ==
Институт восьтӧм йылысь мӧвп вӧлі гижӧма [[Коми (Зыряна) асвеськӧдлан обласьт]]са Исполкомлӧн докладын, мый вӧлі сиӧма Обласьт лӧсьӧдӧмсянь 10 волы. Коми туялан институт лӧсьӧдӧм пасйӧма [[1931 во]]ся [[20 сора|сора тӧлысь 20-ӧд лунӧ]] дасьтӧм ВЦИК Президиумлӧн Шуӧмын. Коми Облисполкомлӧн [[1934 во]]ся [[17 косму|косму тӧлысь 17-ӧд лунӧ]] дасьтӧм Шуӧмӧн вынсьӧдіс Коми туялан институтлысь Положение баласӧ. Сы серти вӧлі лӧсьӧдӧма кык юкӧд: история, кульутра да быи юкӧд да кыв, литература да история юкӧд. [[1936]]-ӧд воын [[Коми АССР]] лӧсьӧдӧм бӧрын Коми туялан институт вуджӧдісны Просвещениелӧн народнӧй комиссариат (Наркомпрос) улӧ да кутіс шусьыны Коми АССР-са Наркомпрос бердса НИИ (научно-исследовательскӧй институт).

== Туялӧмъяс ==
Коми туялан институтлӧн медводдза вояссяньыс босьтчисны лӧсьӧдны школалы коми кывйысь, литератураысь да историяысь велӧдан небӧгъяс. Вӧлі лӧсьӧдӧма коми кыв гижанног свод ([[1937]]), йӧзӧдӧма коми кыв гижанног кывкуд ([[1939]]). Институтса уджалысьяс дасьтісны да йӧзӧдісны [[Куратов Иван Алексеевич|Иван Куратовлысь]] кык небӧга йӧрыш ([[1939]]), «Висер вожса сьыланкывъяс да мойдкывъяс» ([[1941]]). [[Айму вӧсна Ыджыд тыш]] воясӧ [[коми кыв]] туялысьяс босьтчисны чукӧртны сёрнисикасъяс.

Коми туялан институтын ас кадӧ уджавлісны: СССР-са наукаяс академияысь член-корреспондент [[Бубрих Дмитрий Владимирович|Д.В. Бубрих]], кыв туялысьяс [[Сидоров Алексей Семёнович|А.С. Сидоров]], [[Колегова Нина Андреевна|Н.А. Колегова]], [[Сахарова Марфа Александровна|М.А. Сахарова]], [[Жилина Татьяна Ивановна|Т.И. Жилина]], [[Гуляев Евгений Семёнович|Е.С. Гуляев]], [[Подорова Агния Ивановна|А.И. Подорова]], фольклор туялысь [[Микушев Анатолий Константинович|А.К. Микушев]], литература туялысь [[Вежев Александр Александрович|А.А. Вежев]], история, литература да фольклор туялысь [[Доронин Павел Григорьевич|П.Г. Доронин]] и с.в.

[[1944]] воын Коми туялан институт пырис СССР-са наукаяс академиялӧн Базаӧ кыдзи коми войтырлӧн кыв, письменносьт да история сектор. [[1949]] воын нин СССР-са наукаяс академиялӧн База подув вылын лӧсьӧдӧма СССР-са наукаяс академиялӧн Коми филиал, кытчӧ торъя юкӧд пыдди пырис тшӧтш и Коми туялан институт. Тайӧ юкӧд подув вылас [[1970]] воын восьтӧма [[Кыв, литература да история институт]]. Институтлӧн секторъяс [[1988]] воын, кор '''Коми филиал''' пыдди лои СССР-са наукаяс академиялӧн Урал юкӧнысь [[Коми наука шӧрин]], лоины отделъясӧн: кыв туялӧм, литература туялӧм, этнография да фольклор туялӧм, археология, айму история. [[1988]] воын восьтӧма нӧшта ӧти юкӧд: '''общественнӧй наукаяслӧн коми-перым юкӧд''' ([[Кудымкар]], [[Перым Коми кытш]]).

== Ӧшмӧсъяс ==
* Ученые Института языка, литературы и истории Коми научного центра УрО РАН: Биографический справочник / Сост. [[Жеребцов Игорь Любомирович|И.Л. Жеребцов]]. — [[Сыктывкар]], [[2000]]. — 212 с.
* [[Бараксанов Геннадий Григорьевич|''Бараксанов Г.Г.'']] Коми научно-исследовательский институт // Коми язык. Энциклопедия. — [[Москва]], [[1998]]. — С. 188-190.
* [http://www.komisc.ru/ Коми наука шöринлӧн сайт]
* Коми филиал АН СССР. — [[Сыктывкар]], [[1969]]. — С. 76-100.
* Научный поиск / Коллектив авторов. — [[Сыктывкар]], [[1991]].
* Научный поиск / Коллектив авторов. — [[Сыктывкар]], [[1995]].

== Ыстӧдъяс ==
<references/>

[[Категория:Коми республика]]
[[Категория:Наукаяс]]
[[Категория:Кыв, литература да история институт]]
[[Категория:Сыктывкар]]

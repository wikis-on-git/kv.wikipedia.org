[[Файл:Василей.jpg|thumb|300px|right|«Василей» гаж Кулӧмдінын]]

'''«Василей» гаж''' —  [[Комиын шылад тэчысьяс|асшӧр шылад тэчысьяс]] пӧвстын ӧнія [[коми кыв|коми]] сьыланкывъяслӧн [[Коми Республика|республикаса]] конкурс-фестиваль, кодӧс быд во нуӧдӧны [[Кулӧмдін]] сиктын  [[Василей лун]]ö.

== История ==
Асшӧр шылад тэчысьяслысь «Василей» гаж медводдзаысь нуӧдісны [[1994-ӧд во]]ся [[тӧвшӧр тӧлысь 13-ӧд лун]]ӧ [[Кулӧмдін]]ын [[Важ Выль во]] водзын. Гажыс муніс кыдзи район тшупӧдса фестиваль.

Гажлы нимсӧ сетӧма шылад тэчысьяслӧн нимъяс серти — куим Вась водзмӧстчисны да медводдзаӧн котыртісны тайӧ гажсӧ — [[Лодыгин Василий Григорьевич|Василий Лодыгин]], [[Гущин Василий Яковлевич|Василий Гущин]] да [[Чувьюров Василий Николаевич|Василий Чувьюров]].
 
[[1995]] восянь «Василей» нуӧдсьӧ кыдзи республикаса конкурс.

Фестивальлӧн могъяс — сӧвмӧдны коми сьылан искусство, паськӧдны коми шылад тэчысьяслысь уджсӧ йӧз костын. «Василей» гаж сетӧ бур позянлун висьтавны ас йывсьыс том шылад тэчысьяслы, сьылысьяслы да [[Коми гижысьяс анбур серти|кывбур гижысьяслы]]. Сцена вывсянь юргысь эстраднӧй, челядьлы да йӧзкостса сьыланкывъяс, кодъяс сетӧны выль олӧм важся традицияяслы, пырӧны уна сьылысь котырлӧн репертуарӧ.

Медбур сьыланкывъясыс юргӧны оз сӧмын республикаса гаж да фестивальяс дырйи, но и пырӧны нималана сьылысьяслӧн репертуарӧ. Найӧс сьылӧны Коми Республикаса нимйӧза артист, Россияса культураын нимӧдана уджалысь [[Логинова Лидия Петровна|Лидии Логинова]], Коми Республикаса нимйӧза артист [[Коротаева Альфия Саитнуровна|Альфия Коротаева]], Россияса да Коми Республикаса нимӧдана уджалысь Любовь Розе, [[Асъя кыа (ансамбль)|«Асъя кыа»]] сьылысь да йӧктысь ансамбль, Коми Филармониялӧн «Зарни ёль» котыр, [[Эжваса дзоридзьяс (ансамбль)|«Эжваса дзоридзьяс»]] да мукӧд котыр.

Конкурсӧ асланыс сьыланкывъясӧн пырӧдчӧны [[Кулӧмдін]]ысь асшӧр шылад тэчысьяс Василий Гущин да Василий Чувьюров, гижысь Василий Лодыгин, [[Сыктывкар]]ысь [[Горчаков Гений Дмитриевич|Гений Горчаков]] да [[Шучалин Пётр Васильевич|Пётр Шучалин]], [[Койгорт]]ысь [[Новосёлов Марк Ефимович|Марк Новосёлов]], [[Кӧрткерӧс]]ысь [[Латкина Ирина Александровна|Ирина Латкина]] да [[Ген Алексей Леонидович|Алексей Ген]], [[Выльгорт (Сыктывдін район)|Выльгортысь]] [[Оверин Михаил Иванович|Михаил Оверин]] да [[Чувьюрова Ирина Ивановна|Ирина Чувьюрова]] да мукӧд.

«Василей» гажын журиӧ пырысьяс бӧрйӧны вермысьясӧс некымын нимпасын, кодъяслӧн лыдыс да нимъясын мукӧд дырйи вежласьӧны. [[2012 во]]ын вӧліны татшӧм нимпасъяс: «Челядьлы сьыланкыв», «Чужан му йылысь сьыланкыв», «Радейтчӧм йылысь сьыланкыв», «Национальнӧй эстраднӧй сьыланкыв», «Шмонитана сьыланкыв», «Лирическӧй сьыланкыв».<ref>[https://web.archive.org/web/20160305025710/http://www.culturerk.narod.ru/_private/2012/vasilei2.htm В Усть-Куломе завершился традиционный праздник современной коми песни «ВАСИЛЕЙ 2012» (рочӧн)]</ref>

Та кындзи, жури вичмӧдӧ куим медводдза места вермысьяслы да Гран-при, а залын пукалысьяс — «Видзӧдысьяслысь приз».

Журиӧн дыр кад чӧж веськӧдлӧма Михаил Герцман, бӧръя воясас — Станислав Васильев. Журиӧ сідзжӧ пырӧны шылад тэчысьяс, артистъяс, гижысьяс. «Василейлысь» сценарийяс да медбур сьыланкывъяссӧ йӧзӧдӧны торъя небӧгӧн. Асшӧр шылад тэчысьяслӧн конкурс йылысь Коми Республикаса шылад тэчысьяслӧн котырӧн веськӧдлысь,[[Рочмуса искусствоясын нимӧдана уджалысь]] да Коми Республикаса искусствоясын нималана уджалысь [[Михаил Львович Герцман|Михаил Герцман]] пасйӧма: «''Композиторский конкурс — довольно редкое явление. А уж конкурс самодеятельных композиторов — вещь и вовсе  уникальная''»<ref>''Герцман М.'' «Нам не дано предугадать...» // Василей: Сборник песен коми самодеятельных композиторов. — Сыктывкар, 2002. — С. 2.</ref>

== Василей — 2013 ==
[[Кулӧмдін район]]са '''Культура керка''' дзоньталӧм вӧсна «Василей» гаж [[2013 во]]ын муніс [[Сыктывкар]]ын Опера да балет театрын. Конкурслысь гала-концерт сёрӧнджык нуӧдісны [[Кулӧмдін]] сиктын выльмӧдӧм Культура керка воссьӧм бӧрын.
 
== Василей — 2014 ==
Конкурс вылӧ вӧзйӧма 23 авторлысь 30 сьыланкыв: [[Сыктывкар]]ысь, [[Воркута]]ысь, [[Сосногорск]]ысь, [[Сыктывдін район|Сыктывдін]], [[Кӧрткерӧс район|Кӧрткерӧс]], [[Кулӧмдін район|Кулӧмдін]], [[Койгорт район|Койгорт]], [[Мылдін район|Мылдін]] да [[Удора район]]ъясысь.

Авторъяс лыдын шылад нималана гижысьяс: Василий Лодыгин, Марк Новосёлов, Михаил Оверин, Василий Чувьюров. Медводдзаысь петкӧдчӧны: Николай Хозяинов ([[Паджга (Сыктывдін район)|Паджга]]), Александр Руденко ([[Воркута]]), Елена Бервено ([[Сосногорск]]), Михаил Смирнов ([[Дон (Кулӧмдін район)|Дон]]), Людмила Скорова ([[Сосногорск]]), Василий Тюрнин ([[Югыдъяг (Кулӧмдін район)|Югыдъяг]]), Владимир Лодыгин ([[Зимстан (Кулӧмдін район)|Зимстан]]).<ref>[http://finnougoria.ru/news/35018/ Скоро XXI «Василей»! // «Финноугория» юӧр сетан шӧрин (24.12.2013, рочӧн)]</ref>

== Василей — 2015 ==
«Василей» фестивальын петкӧдчӧма 13 сьыланкыв. Видзӧдысьяслӧн приз вичмӧма «Шудлысь юала» сьыланкывлы (шыладыс [[Гущин Василий Яковлевич|Василий Гущинлӧн]], кывъясыс Надежда Груздевавлӧн), сійӧс сьыліс [[Июль (сьылысь котыр)|«Июль» ансамбль]]. Медводдза места шедӧдіс «Медмусаин» сьыланкыв (кывъясыс да шыладыс [[Лодыгин Василий Григорьевич|Василий Лодыгинлӧн]]), сьыліс Наталья Траилина. Мӧдӧн лои «Кыдз пу дорын» сьылан (кывъясыс Мария Шаховалӧн, шыладыс Михаил Шаховлӧн), сьыліс [[Булышева Вера Витальевна|Вера Булышева]]. Коймӧд места «Ас му вылын» сьыланкывлӧн (кывъясыс Виталий Уляшевлӧн, шыладыс [[Чувьюров Василий Николаевич|Василий Чувьюровлӧн]]), кодӧс вӧзйис «Коми сьылан» котыр. Гран-при вичмӧдӧма Таисия Чаплыгиналы, коді гижӧма «Коми муын» сьыланкывлы кывъяссӧ да шыладсӧ; сьылӧма [[Уква|Уква карса]] «Лысва войт» ансамбль.

Лыд серти XXII-ӧд фестивальын режиссёралӧма Алексей Полубояров. Быд сьыланкыв дорӧ лыа анимация дасьтӧма Анастасия Яркова, а [[Коми республикаса Юралысь|Коми республикаса]] [[Гайзер Вячеслав Михайлович|Юралысьлы]] сцена вылын козьналӧма кӧзапиӧс.<ref>[https://www.bnkomi.ru/data/news/34774/ Фестиваль коми песни «Василей»-2015: с козой, песком, под музыку бит-бокса // БНКоми сайт (2015.01.15 лун; рочӧн)]</ref>

== Василей — 2016 ==
Конкурс вылӧ вӧлі мӧдӧдӧма 36 сьыланкыв, на пиысь бӧрйӧма 14 (а абу 13, кыдзи и век), кодъяс юргасны конкурс дырйи. Журиӧн веськӧдлӧ Коми республикаса нималана уджалысь Станислав Васильев.<ref>[http://culturerk.narod.ru/meropri/2015/vasiley_2016.html Меньше чем через месяц в Усть-Куломе прогремит очередной «Василей» // Центр народного творчества и повышения квалификации (2015.11.14 лун; рочӧн]</ref>

== Василей — 2017 ==
XXIII-ӧд конкурс вылӧ 25 шылад тэчысь мӧдӧдӧма 37 сьыланкыв. На пиысь бӧрйӧма 14-ӧс, кодъяс вермасясны 4 нимпасын. Медводдзаысь вӧзйисны ассьыныс уджъяссӧ Евгения Удалова, Алексей Чашников, Александр Уляшев да Анна Ульянова.<ref>[https://komiinform.ru/news/141052/ Предъюбилейный «Василей» пройдёт на минорной ноте (2016.11.14 лун; рочӧн)]</ref>

== Василей — 2020 ==
27-ӧд конкурсын 4 номинацияын вермасис 10 сьыланкыв. Медводдзаысь вӧлі пыртӧма «Том йӧзлы сьыланкыв» нимпас. Гран-при шедӧдіс «Асланым олӧм» сьыланкыв (шыладыс Александр Уляшевлӧн, кывъясыс [[Лодыгин Василий Григорьевич|В. Г. Лодыгинлӧн]]), сьыліс [[Кулӧмдін]]ысь [[Июль (сьылысь котыр)|«Июль» йӧзкостса сьылан котыр]].<ref>[https://komiinform.ru/news/191552 ''Морохина В.'' Комиевровидение: в республике завершился фестиваль «Василей» // «Комиинформ» юӧр сетан агентство (2020.01.13 лун; рочӧн)]</ref>
 
== Ӧшмӧсъяс ==
* https://web.archive.org/web/20160305071721/http://www.naselo.ru/event/id18370
* https://web.archive.org/web/20160305025710/http://www.culturerk.narod.ru/_private/2012/vasilei2.htm
* http://xn----ttbdejohge1g.xn--p1ai/?p=10687

== Ыстӧдъяс ==
<references/>

[[Категория:Коми культура]]
[[Категория:Кулӧмдін]]

[[Файл:Василей.jpg|thumb|300px|right|«Василей» гаж Кулӧмдінын]]

'''«Василей» гаж''' —  [[Комиын шылад тэчысьяс|асшӧр шылад тэчысьяс]] пӧвстын ӧнія [[коми кыв|коми]] сьыланкывъяслӧн [[Коми Республика|республикаса]] конкурс-фестиваль, кодӧс быд во нуӧдӧны [[Кулӧмдiн]] сиктын  [[Василей лун]]ö.

== История ==
Асшöр шылад тэчысьяслысь «Василей» гаж медводдзаысь нуӧдісны [[1994]] вося [[13 тӧв шӧр|тöвшöр тöлысь 13 лунӧ]] [[Кулӧмдiн]]ын [[Важ Выль во]] водзын, [[Василей лун]]ö. Гажыс муніс кыдзи район тшупӧдса фестиваль.

Гажлы нимсӧ сетӧма шылад тэчысьяслӧн нимъяс серти — куим Вась водзмӧстчисны да медводдзаӧн котыртісны тайӧ гажсӧ — [[Лодыгин Василий Григорьевич|Василий Лодыгин]], [[Гущин Василий Яковлевич|Василий Гущин]] да [[Чувьюров Василий Николаевич|Василий Чувьюров]].
 
[[1995]] восянь «Василей» нуӧдсьӧ кыдзи республикаса конкурс.

Фестивальлӧн могъяс — сӧвмӧдны коми сьылан искусство, паськӧдны коми шылад тэчысьяслысь уджсӧ йӧз костын. «Василей» гаж сетӧ бур позянлун висьтавны ас йывсьыс том шылад тэчысьяслы, сьылысьяслы да [[Коми гижысьяс анбур серти|кывбур гижысьяслы]]. Сцена вывсянь юргысь эстраднӧй, челядьлы да йӧзкостса сьыланкывъяс, кодъяс сетӧны выль олӧм важся традицияяслы, пырӧны уна сьылысь котырлӧн репертуарӧ.

Медбур сьыланкывъясыс юргӧны оз сӧмын республикаса гаж да фестивальяс дырйи, но и пырӧны нималана сьылысьяслӧн репертуарӧ. Найӧс сьылӧны Коми Республикаса нимйӧза артист, Россияса культураын нимӧдана уджалысь [[Логинова Лидия Петровна|Лидии Логинова]], Коми Республикаса нимйӧза артист [[Коротаева Альфия Саитнуровна|Альфия Коротаева]], Россияса да Коми Республикаса нимӧдана уджалысь Любовь Розе, [[Асъя кыа (ансамбль)|«Асъя кыа»]] сьылысь да йӧктысь ансамбль, Коми Филармониялӧн «Зарни ёль» котыр, [[Эжваса дзоридзьяс (ансамбль)|«Эжваса дзоридзьяс»]] да мукӧд котыр.

Конкурсӧ асланыс сьыланкывъясӧн пырӧдчӧны [[Кулӧмдін]]ысь асшӧр шылад тэчысьяс Василий Гущин да Василий Чувьюров, гижысь Василий Лодыгин, [[Сыктывкар]]ысь [[Горчаков Гений Дмитриевич|Гений Горчаков]] да [[Шучалин Пётр Васильевич|Пётр Шучалин]], [[Койгорт]]ысь [[Новосёлов Марк Ефимович|Марк Новосёлов]], [[Кӧрткерӧс]]ысь [[Латкина Ирина Александровна|Ирина Латкина]] да [[Ген Алексей Леонидович|Алексей Ген]], [[Выльгорт (Сыктывдін район)|Выльгортысь]] [[Оверин Михаил Иванович|Михаил Оверин]] да [[Чувьюрова Ирина Ивановна|Ирина Чувьюрова]] да мукӧд.

«Василей» гажын журиӧ пырысьяс бӧрйӧны вермысьясӧс некымын нимпасын, кодъяслӧн лыдыс да нимъясын мукӧд дырйи вежласьӧны. [[2012 во]]ын вӧліны татшӧм нимпасъяс: «Челядьлы сьыланкыв», «Чужан му йылысь сьыланкыв», «Радейтчӧм йылысь сьыланкыв», «Национальнӧй эстраднӧй сьыланкыв», «Шмонитана сьыланкыв», «Лирическӧй сьыланкыв». <ref>[http://www.culturerk.narod.ru/_private/2012/vasilei2.htm В Усть-Куломе завершился традиционный праздник современной коми песни «ВАСИЛЕЙ 2012» (рочӧн)]</ref>

Та кындзи, жури вичмӧдӧ куим медводдза места вермысьяслы да Гран-при, а залын пукалысьяс — «Видзӧдысьяслысь приз».

Журиӧ, мыйӧн веськӧдлӧ Михаил Герцман, пырӧны шылад тэчысьяс, артистъяс, гижысьяс. «Василейлысь» сценарийяс да медбур сьыланкывъяссӧ йӧзӧдӧны торъя небӧгӧн.

== Василей — 2013 ==
[[Кулӧмдін район]]са '''Культура керка''' дзоньталӧм вӧсна «Василей» гаж [[2013 во]]ын муніс [[Сыктывкар]]ын Опера да балет театрын. Конкурслысь гала-концерт сёрӧнджык нуӧдісны [[Кулӧмдін]] сиктын выльмӧдӧм Культура керка воссьӧм бӧрын.
 
== Василей — 2014 ==
Конкурс вылӧ вӧзйӧма 23 авторлысь 30 сьыланкыв: [[Сыктывкар]]ысь, [[Воркута]]ысь, [[Сосногорск]]ысь, [[Сыктывдін район|Сыктывдін]], [[Кӧрткерӧс район|Кӧрткерӧс]], [[Кулӧмдін район|Кулӧмдін]], [[Койгорт район|Койгорт]], [[Мылдiн район|Мылдін]] да [[Удора район|Удора районъясысь]].

Авторъяс лыдын шылад нималана гижысьяс: Василий Лодыгин, Марк Новосёлов, Михаил Оверин, Василий Чувьюров. Медводдзаысь петкӧдчӧны: Николай Хозяинов ([[Паджга (Сыктывдін район)|Паджга]]), Александр Руденко ([[Воркута]]), Елена Бервено ([[Сосногорск]]), Михаил Смирнов ([[Дон (Кулӧмдін район)|Дон]]), Людмила Скорова ([[Сосногорск]]), Василий Тюрнин ([[Югыдъяг (Кулӧмдін район)|Югыдъяг]]), Владимир Лодыгин ([[Зимстан (Кулӧмдін район)|Зимстан]]).<ref>[http://finnougoria.ru/news/35018/ Скоро XXI «Василей»! // «Финноугория» юӧр сетан шӧрин (24.12.2013, рочӧн)]</ref>

== Видзӧдӧй тшӧтш ==
* [[:ru:Праздник Василей|Праздник Василей]] {{ref-ru}}

== Ӧшмӧсъяс ==
* http://www.naselo.ru/event/id18370
* http://www.culturerk.narod.ru/_private/2012/vasilei2.htm
* http://xn----ttbdejohge1g.xn--p1ai/?p=10687

== Ыстӧдъяс ==
<references/>

[[Категория:Коми культура]]
[[Категория:Кулӧмдiн]]

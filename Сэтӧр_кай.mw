[[Файл:Sylvia borin (Örebro County).jpg|thumb|300px|Сэтӧр кай]]
[[File:Cuculus canorus canorus MHNT.ZOO.2010.11.150.37.jpg|thumb|''Cuculus canorus canorus'' + ''Sylvia borin borin'']]
'''Сэтӧр кай''' ({{lang-la|Sylvia borin}}; {{lang-ru|Садовая славка; смородинка}}) — пышкай сяма лэбачьяслӧн котырӧ пырысь тылаборда.

== Ыджда да рӧм ==
Тушанас сэтӧр кай ыджыдджык [[сьӧдъюр]]ысь, кузьтанас овлывлӧ 16 сантиметрӧдз, а сьӧктанас — 20 граммӧдз. Вывтыр гӧныс абу уна пӧлӧс рӧма. Гозйӧдчан кадас вылысладорыс рудовсера, а улысладорыс сэтшӧм жӧ, но бледджык; кынӧм улыс да бӧж увдорыс еджыд, вижовгӧрд веркӧса. Сьыліыслӧн ӧтар-мӧдар бокыс пӧим рӧма чутпаса. Эньыслӧн татшӧм чутпасьясыс омӧльджыка тӧдчӧны. Арнас гознан лэбачыслӧн вылысладорыс содтӧд турунвиж рӧмсера. Нырныс пемыд рудовгӧрд, кокныс сера, синныс югыдперкаль.

== Паськалӧм ==
Ай сэтӧр кайыслӧн сьылӧмыс сьӧлӧм вылӧ воана, дзользьӧмыс кыссьӧ вель кузя, оръявлытӧг. Олӧны-вылӧны сэтӧр кайяс [[Европа]] пасьтала, [[Сибыр]]са муясын паныдасьлывлӧны Енисей ю дорӧдз. Коми муын уналаын жӧ гожйӧны: частӧ казявлывлӧмны найӧс [[Сыктывкар]] гӧгӧртасын, [[Эжва]] йылын, [[Печора]] ю пӧлӧнъясын, [[Летка (ю)|Летка ю]] ковтысын. Войвылӧ локтан кадсӧ стӧча оз индыны, а ылӧсалӧны [[ода-кора тӧлысь]]лӧн мӧд джынъяс.

== Поздйысьӧм ==
Поздысьны да рӧдмӧдчыны пондӧны [[лӧддза-номъя тӧлысь]] шӧрсянь. Познысӧ тэчӧны оз чорыд пу вож-увъясысь, а кос турун заясысь. Пыдӧсас вольсавны чукӧртӧны вуж сіяс да вӧрса пемӧсъяслысь гӧнсӧ. Татшӧм позъясыс торъялӧны мукӧд тылабордаяслӧн дорысь сійӧн, мый кышыд тэчассӧ абу топыда йитӧма подувса чальясыскӧд, а быттьӧ тӧрӧдӧма-сюйыштӧма на костӧ. Но абу быд пӧрйӧ дзик тадзи, кодсюрӧыслӧн овлывлӧ куст бердас, но куш му вылас. Позтырас овлывлӧ вит-ӧ-квайт колькйӧдз, рӧмыс налӧн кольквиж вевъя да сера либӧ рудовгӧрд чутъяса.

Пӧжсигас позъяс пукалӧны кыкнан лэбачыс 12 лун чӧж, ӧта-мӧдсӧ вежлалӧмӧн. Сильӧпияныслӧн чужӧм бӧрын сёянсӧ налы ваялӧны мамыс и батьыс. Верстям-мыштӧм бӧрас на мыйтакӧ кад найӧ дӧзьӧритӧны ассьыныс быдтасъяснысӧ.

== Сёян ==
Пӧткӧдчӧны сэтӧр кайяс кызвыннас гагъясӧн, кодъясӧс найӧ сюся корсялӧны-кокалӧны пу-кустъяслӧн вожъяс вылысь.

== Оласног ==
Сэтӧр кай — гусьӧнмоз олысь лэбач. Сьылӧм сертиыс и позьӧ гӧгӧрвоны, кодарын найӧ. Мед кӧть и вӧрса ловъяс, но джуджыд пуяса сьӧд парматӧ найӧ оз радейтны. Лунвылысь локтӧм бӧраныс овмӧдчӧны тшӧкыд бурыся кустъяса да понӧляинъясӧ, а сідзжӧ юбердса адзьясӧ.

Сэтӧр кайяс эновталӧны чужанінъяссӧ [[моз тӧлысь]]сянь да [[кӧч тӧлысь]] помын найӧ войвылад абуӧсь нин. Тӧвся кадсӧ пӧ тайӧ тылабордаясыс коллялӧны Лунвыв [[Африка]]са муясын.

== Рӧдвуж кывйын ==

Сэтӧр кай нимыс (тшӧтш и [[роч кыв|роч]] смородинкаыс) йитчӧма, тыдалӧ, лэбачьясыслӧн гожъянінъясас быдмысь сэтӧр кустъяскӧд. [[Удмуртъяс]]лӧн кыввораныс лэбачыслӧн нимыс татшӧм: '''сутэр утӥсь''', гӧгӧрвосьӧ, кыдзи «сэтӧр видзысь».

== Ӧшмӧсъяс ==
* [[Ракин Анатолий Николаевич|''Ракин А.Н.'']] Сэтӧр кай // [[Би кинь (журнал)|Би кинь]], [[2014 во|2014]]. — 9 №.

{{Stub}}

[[Категория:Лэбачьяс]]

{{Персоналия}}
'''Афанасьев Анатолий Петрович''' ([[1935]]—[[2004 во|2004]]) — [[коми кыв]] туялысь да [[Коми гижысьяс анбур серти|гижысь]].

== Олан туй ==
Анатолий Афанасьев чужис [[Коми АССР]]-ын [[Удора район]]са [[Увдор Выльыб (Удора район)|Увдор Выльыб]] грездын [[1935]] вося [[20 косму|косму тӧлысь 20-ӧд лунӧ]]. Дас арӧссянь быд во гожӧмнас уджаліс «Выль удж» колхозын: пусьысьлӧн отсасьысь, «лэбачфермаӧн» веськӧдлысь, кукань да вӧв видзысь, пароконнӧй кӧсилка вылын ытшкысьлӧн отсасьысь, турун пуктысь.

Шӧр школа помалӧм бӧрын уджаліс [[Уква]]ын военизированнӧй би кусӧдысьяслӧн службаын. [[1954]]—[[1956]] воясӧ — ВВС-лӧн авиационнӧ-техническӧй училишӧын курсант ([[Тамбов обласьт]]са Мичуринск кар). [[1956]]—[[1958]] воясӧ — авиационнӧ-техническӧй могмӧдан службаын офицер.

[[1958]] воын петіс запасӧ да пырис велӧдчыны Москва канму университетлӧн география факультетӧ. Университетын велӧдчигӧн ([[1958]]—[[1963]]) гожся каникул дырйи уджаліс: вӧлі экспедицияясын рабочӧйӧн Чукоткаын, техник-топографӧн ([[Житомир обласьт]]са Володарск-Волынский карын), СССР-са наукаяс академияысь Этнография институтлӧн этнография экспедицияын, кӧні туялісны ӧнія [[карелъяс]]лысь оласног да демографияын вежсьӧмъяс, лаборантӧн ([[Карелия|Карел АССР]] да [[Тверь обласьт|Калинин обласьт]]). Велӧдчигӧн уджаліс Москва канму университетса география факультетысь картография лабораторияын картографӧн, «Моспогрузын».

Географ-картограф специальносьт босьтӧм бӧрын [[1963]]—[[1964]] воясӧ уджаліс медшӧр топографӧн Госкомгеологиялӧн «Спецгеофизикаын» ([[Москва обласьт]]са Поварихаын). [[1964]]—[[1974]] воясӧ вӧлі Москва обласьтын Клин карса шӧр школаясын география, история да черчениеысь велӧдысьӧн. [[1967]]—[[1970]] воясӧ уджысь орӧдчытӧг велӧдчис В.И. Ленин нима Москва канмуса педагогика институтлӧн (МГПИ) аспирантураын «Историческая география СССР» специальность серти (уджӧн веськӧдлысь — В.В. Покшишевский). Сэсся уджысь орӧдчытӧг жӧ [[1970]]—[[1973]] воясӧ велӧдчис [[Коми наука шӧрин|СССР-са наукаяс академиялӧн Коми филиалса]] аспирантураын «Этнография» специальносьт серти. [[1971]] воын диссертациа эштӧдӧм могысь сійӧс ыстісны [[Москва]]ӧ СССР-са наукаяс академиялӧн Этнография институтӧ.

[[1973]] воын дорйис история наукаясса кандидат ним вылӧ «Этнография» специальносьт серти диссертациа (темаыс — «Заселение бассейна Мезени в XV—XVII вв»).
[[1974]]—[[1980]] воясӧ уджаліс Калинин канму университетса история факультетын старшӧй велӧдысьӧн (ӧні Тверь кар). [[1981]] воӧ помаліс Тверын жӧ Марксизм-ленинизм институтысь туялысь да творческӧй уджалысьяслысь факультет. [[1980]]—[[1989]] воясӧ веськӧдліс Геодезия, аэросъёмка да картография ЦНИИ-ын СССР-са иннимъяслӧн лабораторияӧн (Москва).
[[1989]]—[[1994]] воясӧ уджаліс Москваын Россия Федерацияса Культура министерстволӧн «Культурология институтын» ведушӧй научнӧй сотрудникӧн, веськӧдліс «Историко-культурный атлас Европейского Севера Российской Федерации (Т. I. Вологодская область. Т. II. Коми ССР)» темаӧн.
[[1991]] воын босьтіс «История СССР» специальносьт серти «старшӧй научнӧй сотрудниклысь» учёнӧй званньӧ.

[[1994]]—[[1996]] воясӧ вӧлі [[Сыктывкарса канму университет]]лӧн фин-йӧгра факультетысь коми да фин-йӧгра кыв туялӧм кафедраса доцентӧн, веськӧдліс СКУ НИС бердса [[Коми Республика]]са иннимъяс лабораторияӧн. [[1996]]—[[1998]] воясӧ веськӧдліс «Топонимия Европейского Северо-Востока» темаӧн (РГНФ-лӧн сьӧм вылӧ).

== Туясян удж ==
== Туялан небӧгъяс ==
* Географические названия Коми АССР. — [[Сыктывкар]]: [[Коми небӧг лэдзанін|Коми кн. изд-во]], [[1990]].
* Топонимия Республики Коми. — [[Сыктывкар]]: [[Коми небӧг лэдзанін|Коми кн. изд-во]], [[1996]].

== Гижан удж ==
Гижны босьтчӧма шӧр школаын велӧдчигӧн на [[коми кыв|коми]], [[роч кыв|роч]] да [[немеч кыв]]ъяс велӧдысь В.В. Крюков веськӧдлӧн улын. «Удораса пионеръяс» литературнӧй кружокын тшӧтш велӧдчӧмаӧсь кывбуръяс тэчны ӧні тӧдчана нин поэтъяс да гижысьяс [[Палкин Борис Александрович|Борис Палкин]], [[Ванеев Альберт Егорович|Альберт Ванеев]], [[Васютов Юрий Васильевич|Юрий Васютов]], [[Палкин Леонид Николаевич|Леонид Палкин]], [[Попов Альберт|Альберт Попов]] да мукӧд.

Ас йылысь Анатолий Афанасьев висьталӧ: «''Ме абу поэт ни гижысь. Эновтчи гижасян уджсьыс шӧр школа помалӧм бӧрын. Но литкружокӧн веськӧдлысь Владилен Васильевич менӧ тшӧтш пуктіс бур туй вылӧ: велӧдіс радейтны роч да коми литература''».

== Небӧгъяс ==
* Воськовъяс (Медводдза да медбӧръя кывбуръяс, висьтъяс да мукӧд гижӧдъяс коми да роч кыв вылын). — [[Сыктывкар]]: «Полиграф-сервис», [[1999]]. — 126 с.
* ''Афанасьев А.'' Кыкӧн Есенинкӧд. [кывбуръяс да вуджӧдӧмъяс] — [[Сыктывкар]]: КРИРОиПК, [[2003]]. — 42 л.б. (тиражыс 150 экз.)

== Наградаяс ==
* «Сӧветскӧй Армиялы — 40 во» медаль ([[1958]])

== Ӧшмӧсъяс ==
* [http://foto11.com/komi/vip/afanasyev.php Афанасьев Анатолий Петрович, этнограф, лингвист и писатель]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Коми кыв туялысьяс]]
[[Категория:Усогорск кар овмӧдчӧмин]]
[[Категория:Чужисны 1935 воын]]
[[Категория:Кулісны 2004 воын]]

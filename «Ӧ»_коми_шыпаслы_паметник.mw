[[Файл:Памятник букве "ö" коми алфавита.jpg|250 px|right|thumb|"Ӧ" шыпаслы паметник Сыктывкарса коми культура шӧрин водзын (2011 во, лӧддза-номъя тӧлысь)]]

'''«Ӧ» коми шыпаслы паметник''' – гранитысь вӧчӧм паметник, кодӧс сувтӧдӧма [[Коми Республика]]са [[Сыктывкар|юркарын]] [[Сыктывкарса коми культура шӧрин]] водзын да восьтӧма [[2011-ӧд во]]ся [[лӧддза-номъя тӧлысь 12 лун]]ӧ, кор Сыктывкарын пасйисны [[Сыктывкар лун|юркарлысь]] да [[Россия лун|Россия лунъяс]].

==История==
«Ӧ» коми шыпаслы паметник сувтӧдӧм йылысь мӧвп медводдзаысь юргис [[2008-ӧд во]]ын. Сэки [[Коми войтыр (ӧтмунӧм)|«Коми войтыр» ӧтмунӧмысь]] [[«Коми войтыр» ӧтмунӧмлӧн Сыктывкарса юкӧн|Сыктывкарса юкӧнлӧн]] (веськӧдлысь – [[Кузьбожева Мария Вячеславовна|М. В. Кузьбожева]]) чукӧртчӧм вылын вӧлi бӧрйӧны вӧзйӧмъяс, кыдзи пасйыны 2009-ӧд воын [[Коми Республикаын коми кыв во (2009 во)|Коми кыв во]]. Ӧльӧш Рассыхаев вӧзйис вӧчны да сувтӧдны «Ӧ» коми шыпаслы паметник. Медшӧр помкаыс вӧлi сыын, медым нӧшта ӧтчыдысь йӧзсӧ туйдыны ыджыд мытшӧд вылӧ, кодi йитчӧма «ӧ» шылӧн юргӧмкӧд. Роч йӧз сёрниын «ӧ» шысӧ тшӧкыда кедзовтӧны сы вӧсна, мый велавтӧгыд сiйӧс сьӧкыд шуны. А роч гижӧдъясын тайӧ шысӧ нӧшта на ёна дзескӧдӧны – сы пыдди пасйӧны либӧ «о» шыпас либӧ вежӧны «э» вылӧ. Сэк жӧ, «ӧ» шы тшӧкыда паныдасьлӧ коми сёрниын. Тайӧ лои аслыспӧлӧс шыпасӧн, кытысь кылӧ коми руыс, коми войтырлӧн асшӧрлуныс.

«Коми войтыр» öтмунöмысь Сыктывкарса юкöнлöн чукöртчöм вылын вöлi сёрни и паметник сувтöдан ин йылысь. Вöлi некымын вöзйöм: [[Коми Республикаса Юралысь бердын Искусствояс гимназия|Искусствояс гимназия]], [[Сыктывкарса Юрнуӧдысь бердын Национальнӧй гимназия|Национальнӧй гимназия]], Юркарса коми культура шöрин водзын.

[[2008-ӧд во]]ся коми войтырлöн быд вося карса конференция вылын вöлi вынсьöдöма Пошмуöм (Резолюция), кытчö пыртöма Сыктывкарса веськöдланiн (администрация) дорö вöзйöм – «Ӧ» шыпаслы паметник вöчöм могысь нуöдны карса конкурс. Карса администрация татшöм уджас эз босьтчы.

[[2008]] воын жö «Коми войтыр» öтмунöмысь Сыктывкарса юкöн вöлi кöсйö юöртны «Ӧ» паметник вöчöмлы асшöра сьöм чукöртöм йылысь. Кöсйисны дасьтыны 50, 500 да 5000 шайта билетъяс, а сьöм сетысьяслысь нимъяссö пасъявны торъя небöгö, кодöс сэсся сетны музейö пыр видзöм вылö. 

«Ö» коми шыпаслы паметник сувтöдöм йылысь вöзйöмыс эз пыр Коми Республикаын Коми кыв во пасъян уджтасö. Сьöм сiдзжö абу вöлi чукöртöма. Помкаыс сыын, мый некодлы лои босьтчыны тайö уджас.

[[2009]] воын коми войтырлöн быд вося карса конференция вылын вöлi вынсьöдöма мöд Пошмуöм. Сэнi шыöдчöма Коми Республикаса культура министерствоö сы могысь, медым  финн-йöгра скульпторъяслöн Войтыркостса симпозиум уджтасö пыртны «Ӧ» паметник вöчöм.

[[2010 во]]ын [[моз тӧлысь]]лöн 10–25 лунъясö Сыктывкарын нуöдiсны  финн-йöгра скульпторъяслысь IV Войтыркостса восьса пленэр – «Финн-йöгра мир. Тшöтш». [[Сыктывкарса канму университет|Сыктывкарса университетысь]] велöдысь, скульптор [[Выборов Александр|Александр Выборов]] кöсйысис вöчны гранитысь «Ӧ» коми шыпаслы паметник. Гранитсö вöлi вайöма [[2002]] воын на [[Урал|Уралысь]]. Вöчасьöмас сiйö босьтчис пленэр помасигас нин, Урал вылö экспедицияысь локтöм бöрас. 

Уджö босьтчытöдз Александр Выборов висьталiс, мый сiйö кöсйöма вöлi шыпассö вöчны розяöн, медым розь пырыс вермисны челядь воськовтны. Но тайö мöвпсьыс эновтчöма. 

Скульптор уджсö вöчис тöлысь чöж. Сэк кежлö кöдздöдiс нин, зэрис. Александр Выборов тöдчöдiс, мый тайö паметникыс – гранитысь медводдза сылöн вöчöмтор. Паметник помалöм бöрын шуис, мый «менам уджöй – тайö символ, финн-йöгра войтыр öтувтысь символ».

Паметник вöчöм вылö сьöмсö вичмöдiсны кык сенатор – [[Торлопов Ӧльӧксан Володь|Владимир Торлопов]] да [[Трофимов Евгений Никитич|Евгений Трофимов]].

Паметниксö вöчöм бöрын «Ӧ» шыпас сулалiс [[Коми Республикаса Национальнöй галерея]]лöн мыш саяс. «Коми войтыр» öтмунöмлöн Сыктывкарса представительство шыöдчис Юркарса администрацияö, медым лэдзисны сувтöдны « Ӧ» шыпаслы паметниксö Юркарса коми культура шöринö. Карса мэр чöв олiс. Öтуввезйыс паськалiс сёрни сы йылысь, мый сiйö керкаса олысьяс, кöнi меститчö Коми культура шöрин, мунöны талы паныд. Карса чина войтыр пиысь кодкö шуöма, мый паметникыслöн некутшöм дон абу.

[[2011-ӧд во]] пансигӧн Финн-йöгра портал нуöдiс гöлöсуйтöм, медым тöдмавны, кытчö йöзыс кöсйöны сувтöдны паметниксö. Гöлöсуйтöм петкöдлiс, мый унджыкöн кöсйöны аддзыны паметниксö Сыктывкарса коми культура шöрин водзын.

[[2011-ӧд во]]ся [[лӧддза-номъя тӧлысь 9-ӧд лун]]ӧ «Ö» коми шыпаслы паметник сувтӧдӧма Сыктывкарын Юркарса коми культура шöрин водзын. 

[[2011-ӧд во]]ся [[лӧддза-номъя тӧлысь 12-ӧд лун]]ӧ, кор Сыктывкарын пасйисны [[Сыктывкар лун|юркарлысь]] да [[Россия лун|Россия лунъяс]], карса мэр [[Поздеев Иван Александрович|Иван Поздеев]] восьтiс паметниксö.

[[2015-ӧд во]]ын паметникӧ вӧлі пуктӧма неыдыдж пӧв, кӧні гижӧма, мый монументсӧ сувтӧдӧма [[Коми войтыр (ӧтмунӧм)|«Коми войтыр» ӧтмунӧмлӧн]] водзмӧстчӧмӧн; "Ӧ" — тайӧ анбурын 18-ӧд шыпас, медводдзаысь коми кывъяс гижигӧн сійӧн вӧдитчӧма Г. Ф. Миллер [[XVIII-ӧд нэм]] шӧрын. 

==Ӧшмӧсъяс==
* [http://www.gazeta-respublika.ru/article.php/7404| ''Сивкова А.'' Алексей Рассыхаев предложил поставить памятник букве «Ö» // Республика, 2008 во, 56 (3730) №, рака тӧлысь 21 лун]
* [http://www.gazeta-respublika.ru/article.php/29845| ''Артеев А.'' Александр Выборов готов высечь букву Ӧ из гранитной глыбы // Республика, 2010 во, 143 (4300) №, моз тӧлысь 6 лун]
* [http://www.gazeta-respublika.ru/article.php/32175| ''Артеев А.'' Александр Выборов расставил точки над "О" // Республика, 2010 во, мозым тӧлысь 22 лун] 
* [http://www.gazeta-respublika.ru/article.php/37199| ''Артеев А.'' Пора расставить точки над "O"/ Памятнику коми букве опять ищут подходящее место // Республика, 2011 во, косму тӧлысь 8 лун, 71 (4468) №]
* [http://komikz.ru/news/society/?id=3305| ''Сивкова А.'' Александр Выборов: «Монумент букве «ö» - не памятник, а символ» // Красное знамя, 2011 во, лӧддза-номъя тӧлысь 9 лун]
* [http://komionline.ru/news/27436| ''Олофинский В.'' В Сыктывкаре установлен памятник букве «ö»]
* [http://rassykhaev.livejournal.com/24968.html| Рассыхаев Ӧльӧш. Установка буквы "Ö" - знаковое событие культурной жизни Коми]

== Ыстӧдъяс ==
<references/>

[[Категория:Сыктывкар]]
[[Категория:Сыктывкарын паметникъяс]]
[[Категория:Памятникъяс]]
[[Категория:Коми Республикаын паметникъяс]]

[[Файл:"Ӧ" шыпас - 3.jpg|250 px|right|thumb|"Ӧ" шыпаслы паметник Сыктывкарса коми культура шӧрин водзын (2011 во, лӧддза-номъя тӧлысь)]]
[[Файл:"Ӧ" шыпас - 1.JPG|250 px|right|thumb|"Ӧ" шыпаслы паметник вӧчӧм могысь из дорын: Александр Выборов, Анатолий Неверов, Ӧльӧш Рассыхаев (2010 во, моз тӧлысь)]]
[[Файл:"Ӧ" шыпас - 2.jpg|250 px|right|thumb|"Ӧ" шыпаслы паметник Национальнӧй галереялӧн мыш саяс (2010 во, йирым тӧлысь)]]

'''«Ӧ» коми шыпаслы паметник''' – гранитысь вöчöм паметник, кодöс сувтöдöма [[Коми Республика]]са [[Сыктывкар|юркарын]] [[Сыктывкарса коми культура шöрин]] водзын да восьтӧма [[2011 во]]ся [[12 лӧддза-номъя|лöддза-номъя тöлысь 12 лунö]], кор Сыктывкарын пасйисны [[Сыктывкар лун|юркарлысь]] да [[Россия лун|Россия лунъяс]].

==История==
«Ö» коми шыпаслы паметник сувтöдöм йылысь мöвп медводдзаысь юргис [[2008]] воын. Сэки [[Коми войтыр (ӧтмунӧм)|«Коми войтыр» öтмунöмысь]] [[«Коми войтыр» ӧтмунӧмлӧн Сыктывкарса юкӧн|Сыктывкарса юкöнлöн]] (веськöдлысь – [[Кузьбожева Мария Вячеславовна|М.В. Кузьбожева]]) чукöртчöм вылын вöлi бöрйöны вöзйöмъяс, кыдзи пасйыны 2009 воын [[Коми Республикаын коми кыв во (2009 во)|Коми кыв во]]. Öльöш Рассыхаев вöзйис вöчны да сувтöдны «Ö» коми шыпаслы паметник. Медшöр помкаыс вöлi сыын, медым нöшта öтчыдысь йöзсö туйдыны ыджыд мытшöд вылö, кодi йитчöма «ö» шылöн юргöмкöд. Роч йöз сёрниын «ö» шысö тшöкыда кедзовтöны сы вöсна, мый велавтöгыд сiйöс сьöкыд шуны. А роч гижöдъясын тайö шысö нöшта на ёна дзескöдöны – сы пыдди пасйöны либö «о» шыпас либö вежöны «э» вылö. Сэк жö, «ö» шы тшöкыда паныдасьлö коми сёрниын. Тайö лои аслыспöлöс шыпасöн, кытысь кылö коми руыс, коми войтырлöн асшöрлуныс.

«Коми войтыр» öтмунöмысь Сыктывкарса юкöнлöн чукöртчöм вылын вöлi сёрни и паметник сувтöдан ин йылысь. Вöлi некымын вöзйöм: [[Коми Республикаса Юралысь бердын Искусствояс гимназия|Искусствояс гимназия]], [[Сыктывкарса Юрнуӧдысь бердын Национальнӧй гимназия|Национальнӧй гимназия]], Юркарса коми культура шöрин водзын.

[[2008]] вося коми войтырлöн быд вося карса конференция вылын вöлi вынсьöдöма Пошмуöм (Резолюция), кытчö пыртöма Сыктывкарса веськöдланiн (администрация) дорö вöзйöм – «Ӧ» шыпаслы паметник вöчöм могысь нуöдны карса конкурс. Карса администрация татшöм уджас эз босьтчы.

[[2008]] воын жö «Коми войтыр» öтмунöмысь Сыктывкарса юкöн вöлi кöсйö юöртны «Ӧ» паметник вöчöмлы асшöра сьöм чукöртöм йылысь. Кöсйисны дасьтыны 50, 500 да 5000 шайта билетъяс, а сьöм сетысьяслысь нимъяссö пасъявны торъя небöгö, кодöс сэсся сетны музейö пыр видзöм вылö. 

«Ö» коми шыпаслы паметник сувтöдöм йылысь вöзйöмыс эз пыр Коми Республикаын Коми кыв во пасъян уджтасö. Сьöм сiдзжö абу вöлi чукöртöма. Помкаыс сыын, мый некодлы лои босьтчыны тайö уджас.

[[2009]] воын коми войтырлöн быд вося карса конференция вылын вöлi вынсьöдöма мöд Пошмуöм. Сэнi шыöдчöма Коми Республикаса культура министерствоö сы могысь, медым  финн-йöгра скульпторъяслöн Войтыркостса симпозиум уджтасö пыртны «Ӧ» паметник вöчöм.

[[2010 во]]ын [[моз тӧлысь]]лöн 10–25 лунъясö Сыктывкарын нуöдiсны  финн-йöгра скульпторъяслысь IV Войтыркостса восьса пленэр – «Финн-йöгра мир. Тшöтш». [[Сыктывкарса канму университет|Сыктывкарса университетысь]] велöдысь, скульптор [[Выборов Александр|Александр Выборов]] кöсйысис вöчны гранитысь «Ӧ» коми шыпаслы паметник. Гранитсö вöлi вайöма [[2002]] воын на [[Урал|Уралысь]]. Вöчасьöмас сiйö босьтчис пленэр помасигас нин, Урал вылö экспедицияысь локтöм бöрас. 

Уджö босьтчытöдз Александр Выборов висьталiс, мый сiйö кöсйöма вöлi шыпассö вöчны розяöн, медым розь пырыс вермисны челядь воськовтны. Но тайö мöвпсьыс эновтчöма. 

Скульптор уджсö вöчис тöлысь чöж. Сэк кежлö кöдздöдiс нин, зэрис. Александр Выборов тöдчöдiс, мый тайö паметникыс – гранитысь медводдза сылöн вöчöмтор. Паметник помалöм бöрын шуис, мый «менам уджöй – тайö символ, финн-йöгра войтыр öтувтысь символ».

Паметник вöчöм вылö сьöмсö вичмöдiсны кык сенатор – [[Торлопов Ӧльӧксан Володь|Владимир Торлопов]] да [[Трофимов Евгений Никитич|Евгений Трофимов]].

Паметниксö вöчöм бöрын «Ӧ» шыпас сулалiс [[Коми Республикаса Национальнöй галерея]]лöн мыш саяс. «Коми войтыр» öтмунöмлöн Сыктывкарса представительство шыöдчис Юркарса администрацияö, медым лэдзисны сувтöдны « Ӧ» шыпаслы паметниксö Юркарса коми культура шöринö. Карса мэр чöв олiс. Öтуввезйыс паськалiс сёрни сы йылысь, мый сiйö керкаса олысьяс, кöнi меститчö Коми культура шöрин, мунöны талы паныд. Карса чина войтыр пиысь кодкö шуöма, мый паметникыслöн некутшöм дон абу.

[[2011 во]] пансигöн Финн-йöгра портал нуöдiс гöлöсуйтöм, медым тöдмавны, кытчö йöзыс кöсйöны сувтöдны паметниксö. Гöлöсуйтöм петкöдлiс, мый унджыкöн кöсйöны аддзыны паметниксö Сыктывкарса коми культура шöрин водзын.

[[2011 во]]ся [[9 лӧддза-номъя|лöддза-номъя тöлысь 9 лунö]] «Ö» коми шыпаслы паметник сувтöдöма Сыктывкарын Юркарса коми культура шöрин водзын. 

[[2011 во]]ся [[12 лӧддза-номъя|лöддза-номъя тöлысь 12 лунö]], кор Сыктывкарын пасйисны [[Сыктывкар лун|юркарлысь]] да [[Россия лун|Россия лунъяс]], карса мэр [[Поздеев Иван Александрович|Иван Поздеев]] восьтiс паметниксö.

==Ӧшмӧсъяс==
* [http://www.gazeta-respublika.ru/article.php/7404| Сивкова Анна. Алексей Рассыхаев предложил поставить памятник букве «Ö» // Республика, 2008 во, 56 (3730) №, рака тӧлысь 21 лун]
* [http://www.gazeta-respublika.ru/article.php/29845| Артеев Артур. Александр Выборов готов высечь букву Ӧ из гранитной глыбы // Республика, 2010 во, 143 (4300) №, моз тӧлысь 6 лун]
* [http://www.gazeta-respublika.ru/article.php/32175| Артеев Артур Александр Выборов расставил точки над "О" // Республика, 2010 во, мозым тӧлысь 22 лун] 
* [http://www.gazeta-respublika.ru/article.php/37199| Артеев Артур. Пора расставить точки над "O"/ Памятнику коми букве опять ищут подходящее место // Республика, 2011 во, косму тӧлысь 8 лун, 71 (4468) №]
* [http://komikz.ru/news/society/?id=3305| Сивкова Александра. Александр Выборов: «Монумент букве «ö» - не памятник, а символ» // Красное знамя, 2011 во, лӧддза-номъя тӧлысь 9 лун]
* [http://komionline.ru/news/27436| Олофинский Владилен. В Сыктывкаре установлен памятник букве «ö»]
* [http://rassykhaev.livejournal.com/24968.html| Рассыхаев Ӧльӧш. Установка буквы "Ö" - знаковое событие культурной жизни Коми]

[[Категория:Сыктывкар]]
[[Категория:Памятникъяс]]
[[Категория:Коми Республикаын паметникъяс]]

[[vep:«Ö»-kirjamen muštpacaz]]

'''Куратов Иван Алексеевич''' (18.07.1839 – 29.11.1875), чужис [[Вöлöгда губерния|Вöлöгда губерниялöн]] [[Усть–Сысольск уезд|Усть–Сысольск уездса]] [[Кебра]] сиктын (öнi [[Коми Республика|Коми Республикаса]] [[Сыктыв район|Сыктыв районлöн]] [[Куратово]] сикт). 1850–1860–öд воясö велöдчис [[Яренск|Яренскса]] духовнöй училищеын да Вöлöгдаса духовнöй семинарияын. Ветлiс [[Мöскуа|Мöскуаö]], но водзö велöдчöмыс эз артмы сьöм абутöм вöсна. 1861–1865–öд воясö уджалiс велöдысьöн Усть–Сысольскса духовно–приходскöй училищеын. 1866–öд воö [[Казаньын]] аудиторъясöс дасьтан школа помалöм бöрын (военнöй юрист) ыстiсны уджавны [[Семипалатинск|Семипалатинскö]], во мысти вуджöдiсны [[Семиреченскöй обласьт|Семиреченскöй обласьтса]] Верный карö (öнi [[Алматы]], [[Казахстан]]).  1871–öд восянь уджалiс чиновникöн губернатор правлениеын.
Иван Куратов – медводдза коми поэт, коми литературалы подув пуктысь. Кывбуръяс босьтчис гижны Яренскын на. Поэт ас водзас пуктiс ыджыд мог – велöдны коми йöзöс да висьтавны налöн олöм йылысь. Коми йöзлысь ХIХ–öд нэмса олöмсö петкöдлiс "Закар ордын", "Понкöд", "Гöль зон", "Пемыд", "Выль сьыланкыв" да мукöд кывбуръясын. Йöзлысь оласногсö восьтic "Коми бал", "Яг морт", "Важся коми войтырлöн кодралöм" гижöдъясын.
Иван Куратов вуджöдic роч да Рытыв Европаса поэтъяслысь кывбуръяс, кыдз ученöй–лингвист лöсьöдiс коми грамматика. 1866–öд воын "Вологодские губернские ведомости" газетын И.Куратов йöзöдiс статья "Зырянские песни".  Уджас пыртiс ассьыс вит кывбур, но кипассö эз пукты. Поэтлöн нимыс лои паськыда тöдса 1917–öд вося октябрь революция бöрын. Медводдзаысь тöдлытöм коми поэт йылысь 1923–öд воö юöртic журнал "Парма ёль".  1926–öд воын "Коми гижысьяс" небöгын вöлi йöзöдöма кöкъямыс кывбур. Поэтлöн 100 во тыригкежлö Коми книга лэдзанiнын петiс кык небöгö öтувтöм гижöд чукöр.
Иван Куратов кулiс 36 арöсöн Верный карын.

[[Категория:Персоналия:Коми]]
[[Категория:Персоналия анбурöд]]

[[ru:Куратов, Иван Алексеевич]]

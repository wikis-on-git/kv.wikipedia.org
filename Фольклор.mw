'''Фольклор''' — йӧзкостса творчество, ёнджыкасӧ — вомгора (устнӧй).

== Ним артмӧм ==
«Фольклор» термин чужис [[Ыджыд Британия|Англияын]] [[XIX нэм]] шӧрын. Сiйӧ артмӧ «folk» — ''войтыр'' да «lore» — ''мывкыдлун'' англия кывъясысь, мый позьӧ вуджӧдны кыдзи «йӧзкостса тӧдӧмлун», «войтырлӧн мывкыдлун».

== Мукӧд наукакӧд йитӧд ==
Фольклор туявсьӧ уна мукӧд наукаӧн. Шыладсӧ туялӧны музыковедъяс, йӧктӧмъяс — хореографъяс, обрядъяс да драма ворсӧмъяс — театроведъяс; пу, сюмӧд, кӧртысь и с.в. вӧчӧмторъяс — искусствоведъяс. Фольклор дорӧ шыӧдчӧны кыв туялысьяс, историкъяс, психологъяс да педагогъяс. Йӧзкостса оласног туялӧ этнография либӧ этнология. Филологъяслы медколана фольклор кыдзи кывйӧн вӧдитчан искусство. Фольклор — тайӧ предмет, кодӧс туялӧ фольклористика. Медуна ӧткодьлуныс фольклористикалӧн этнографиякӧд да литературоведениекӧд.

[[СССР|Сӧвет кадӧ]], [[1920]]-30-ӧд воясӧ, фольклор гӧгӧрвоисны вывтi векньыда, да фольклористика кутiсны шуны марксистско-ленинскӧй литературоведениелӧн юкӧнӧн (Соколов Б.М.). [[XX нэм]] помланьӧ «фольклор» термин паськалiс. Ӧнiя кадся туялӧмъясын, фольклор — вербальнӧй (кывйын петкӧдчана) духовнӧй культуралӧн став сикас петкӧдчӧм; тайӧ кыв, кодi лои традицияӧн да вужъясис йӧзкостса вежӧрӧ.

== Фольклор признакъяс ==
Фольклорлы, кыдзи аслыссикас культураса петкӧдчӧмлы, лӧсялӧ некымын признак:
* Медводз, фольклор традиция видзӧм, сӧвмӧдӧм да водзӧ вуджӧдӧм мыджсьӧ '''устность''' принципъяс вылӧ. «Устностъ» признакыс гӧгӧрвосьӧ кыдз вом гораа (устнӧя) артмӧм, йӧз костын бергалӧм, видзӧм, велӧдӧм, мукӧдыслы сетӧм, босьтӧм. 
* '''Традиция''' категория петкӧдчӧ фольклорас быдлаын. Тайӧ некымын войтырӧн чӧжӧм опыт, кодi олӧ йӧз вежӧрын да петкӧдчӧ уна сикас формаын. Выль фольклор текстъяс артмӧны сӧмын традициякӧд йитӧдын.
* '''Вариативность''': Быд произведение чужӧ ӧтпырйӧ некымын «вариантын», таын петкӧдчӧ фольклорлӧн унасикаслуныс, джудждаыс. 
* Сыкӧд йитчӧ '''импровизация''' — сьылiгӧн, висьталiгӧн либӧ мойдiгӧн выль фольклор текст лӧсьӧдӧм.
* Аслыссикасторйӧн лоӧ и '''синкретизм'''. Важ обществоын кыв вӧлi йитчӧма эскӧмъяскӧд да йӧзлӧн быдлунся колӧмъяскӧд. Синкретизмлӧн колясъяс тыдовтчӧны обрядъясын, [[нимкыв|нимкывъясын]], хороводнӧй ворсӧмъясын. Шуам, хороводнӧй ворсӧмъяслӧн юкӧнъясыс — кыв, йӧктӧм, шылад, мимика да жест — позьӧ гӧгӧрвоны сӧмын сэки, кор видлалам ӧтлан, хороводысь торйӧдтӧг. Тайӧ свойствосӧ шуӧны «синкретизмӧн».
* Литература дорысь фольклорын '''лӧсьӧдысьсӧ абу индӧма''', висьталӧмторнас вӧдитчӧ быдӧн.

== Öшмöсъяс ==
* Зуева Т.В., Кирдан Б.П. Русский фольклор: Учебник для вузов. 4-е изд. — [[Москва|М.]]: Наука, [[2002]].
* История коми литературы: В 3-х т. Фольклор. — [[Сыктывкар]]: [[Коми небӧг лэдзанін|Коми кн. изд-во]], [[1979]]. — Т. 1.
* Коми фольклор: Хрестоматия / Лӧсьӧдісны да водзкывъяссӧ дасьтісны [[Филиппова Валентина Викторовна|В.В. Филиппова]], [[Коровина Надежда Степановна|Н.С. Коровина]]. — [[Сыктывкар]]: [[Коми небӧг лэдзанін|Коми кн. изд-во]], [[2002]].
* Костюхин Е.А. Лекции по русскому фольклору: Учебное пособие для вузов. — [[Москва|М.]]: Наука, [[2004]].
* Путилов Б.Н. Фольклор и народная культура. — [[Петыркар|СПб.]], [[1994]].
* Филиппова В.В. Фольклор народа коми. — [[Сыктывкар]], [[2007]]. — 220 с.

== Ыстӧдъяс ==
<references/>

[[Категория:Фольклор]]
[[Категория:Коми фольклор]]

'''Истомин Иван Григорьевич''' (Сибырак Иван; [[1917]]—[[1988]]) — [[Коми кыв|коми]] да [[яран кыв|яран]] [[Коми гижысьяс анбур серти|гижысь, драматург]], серпасалысь. Сійӧс шуӧны '''Ямалса Войвывсӧ медводдза сьылӧдысьӧн''' да '''яран литературалы подув пуктысьӧн'''.

== Олан туй ==
Иван Истомин чужис [[1917]] вося [[7 урасьӧм|урасьӧм тӧлысь 7-ӧд лунӧ]] [[Тобольск губерня]]са Мыжыын (ӧні [[Тюмень обласьт]]ысь [[Ямал-Яран асвеськӧдлан кытш]]са [[Мыжы]] [[сикт]]) чери кыйысь коми семьяын.

Сылӧн челядьдырыс колис [[Об|Ичӧт Об ю горулын]], кӧні орччӧн олӧны [[Казым (ю)|казымса]] [[хантъяс]], [[манси]], [[яранъяс]], [[комияс]] да [[рочьяс]]. Куим арӧсӧн Иван ёна висьмис, нэм кежлӧ коли инвалидӧн, ӧкмыс арӧсӧн сувтіс кӧстыль вылӧ. [[1934]] воын помаліс [[Мыжы]]ын 7 вося школа, вуджис [[Обдор|Салехардӧ]]. Вит вылӧ помаліс [[1938]] воын национальнӧй педагогическӧй училишӧ. Педучилишӧын водзмӧстчис да мукӧдыскӧд ӧтвылысь лӧсьӧдіс литературнӧй кружок да кипомысь «Ямал тату» («Ямаллӧн бикиньяс») журнал.
 
Дас кык во И.Г. Истомин велӧдіс роч да яран кывъяс, серпасасьӧм школаясын. [[1950]] воын Ямал-Яран кытшса КПСС-лӧн комитет вуджӧдіс сійӧс «Нарьяна Нгэрм» («Гӧрд Войвыв») кытшса газет редакцияӧ редакторӧс вежысьӧн (вуджӧдіс яран кывйӧ роч гижӧдъяссӧ).

Куліс [[1988]] вося [[27 сора|сора тӧлысь 27-ӧд лунӧ]]. 

== Гижан удж ==
«Олень» медводдза кывбурсӧ Иван Истомин йӧзӧдіс Ямал-Яран кытшса газетын [[1936 во]]ся [[рака тӧлысь]]ӧ. Сэксянь кывбур да висьтъясыс, очерк да публицистика гижӧдъясыс петавлісны кытшса да [[Тюмень обласьт]]са газетъясын, «Омский альманах», «Сибирские огни», «Дружба народов», «Урал» да  «Нева» журналъясын, [[Войвыв кодзув (журнал)|«Войвыв кодзув»]] журналын, «Полярный круг» альманахын да мукӧдлан.

[[1958]] вося [[ӧшым тӧлысь]]ӧ вуджӧ овны [[Тюмень]]ӧ да уджалӧ '''Тюмень небӧг лэдзанінын''' медшӧр редакторӧс вежысьӧн (уджыслӧн нырвизь — национальнӧй литератураяс). [[1965]] восянь — гижан уджын.

Иван Истоминлӧн медводдза небӧгыс — [[яран кыв]]йӧн «Миян Войвыв» кывбур чукӧр — йӧзӧдӧма [[1953]] воын [[Петыркар|Ленинградын]]. Тюмень, Шӧр Урал, «Современник», «Советский писатель», «Художественная литература» небӧг лэдзанінъясын петавліс И.Г. Истоминлӧн кызь сайӧ небӧг — повесьтъяс, висьтъяс, кывбуръяс яран да роч кывъяс вылын, «Живун» да «Встань-трава» романъяс. 

Иван Истомин бура тӧдіс ӧтпырйӧ некымын кыв, кодъяс вылын и гижис: [[роч кыв|роч]], [[яран кыв|яран]], [[ханты кыв|ханты]] да [[коми кыв]]ъяс. Истомин вуджӧдавліс рочсянь яран да коми кывъяс вылӧ. Сылӧн уна кывбур вылӧ гижӧма сьыланкыв. 

[[1963]] воын Тюменьса театрын пуктісны роч кыв вылӧ вуджӧдӧмӧн сылысь «Цветы на снегу» драма. Уналы тӧдса роч гижысь Леонид Жариков пасйис: «Истомин — поэт высокого плана, независимо от того, пишет он стихи, пьесы или прозаические произведения... Отличное знание обычаев, поверий, легенд, неповторимого песенного богатства помогло ему стать певцом народа... со своим самобытным почерком». <ref>Геннадьева О. // Красный Север. 2007. 10 февраля (№23). С. 14.</ref>

Та кындзи Иван Истомин серпасасьӧ. Сылӧн кык серпас («Арест легендарного вождя ненецко-хантыйской бедноты Ваули Пиеттомина» да «Ленин на Ямале») эм Салехардса краеведческӧй музейын. 

Велӧдан да гижан уджысь Иван Истоминлы сетӧма «Почёт Пас» орден, «За трудовую доблесть» медаль.

[[1955]] восянь И.Г. Истомин пырӧ СССР-са гижысь котырӧ.

== Небӧгъяс ==
== Наградаяс ==
* [[Почёт орден (СССР)|«Почёт Пас» орден]]
* «Уджалан доблесьтысь» медаль

== Ӧшмӧсъяс ==
* [http://history-x.ru/03/09/028.html Истомин Иван Григорьевич]
* [http://www.gublibrary.ru/pub/pis/Istomin/Istom.htm Писатели Ямала]
* Писатели Тюменской области: Библиографический указатель. — Свердловск: Сред.-Урал. кн.изд-во, 1988. — 112с.
* Лукоморье. Литературная хрестоматия: Книга для учащихся 5-7 кл. — Тюмень: «СофтДизайн», 1997. — С. 312.
* Литература Тюменского края. Хрестоматия в трех книгах: Кн.3. 10-11 кл. / Сост. Г.И. Данилина, Е.А. Рогачева, Е.Н. Эртнер. — Тюмень: «СофтДизайн», 1996. — С. 344-345.
* Афанасьев Ю., Афанасьева Н. // Истомин И.Г. Живун: Роман, повесть, рассказы. Т.1 / Предисл. Афанасьева Ю.Н. — Екатеринбург: Сред.-Урал. кн. изд-во, 1997. — С. 3.

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Ямал-Яран асвеськӧдлан кытш]]
[[Категория:Коми гижысь]]
[[Категория:Мыжы сикт овмӧдчӧмин]]

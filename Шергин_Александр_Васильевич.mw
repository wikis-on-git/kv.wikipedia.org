'''Шергин Александр Васильевич''' ([[1789 во|1789]]-[[1837 во|1837]]) — вичкоын уджалысь, чужан му туялысь, [[Коми гижысьяс анбур серти|гижысь]], вуджӧдчысь.

== Олан туй ==
Александр Шергин чужис [[1789 во|1789]] воын. Батьыс, Василий Иоаннович Шергин, вӧлі Усть-Сысольскса Троича соборын священникӧн. А.В. Шергин помаліс Вӧлӧгдаса духовнӧй семинариа. 
[[1814 во]]сянь вӧлі Совдор уездса духовнӧй училишӧын старшӧй велӧдысьӧн. [[1822 во]]сянь — [[Вӧлӧгда губерня]]ысь [[Усть-Сысольск]] приходса духовнӧй управлениеын смотритель. [[1825 во]]ся [[1 моз|моз тӧлысьлӧн 1-ӧд лунӧ]] пуктӧма Усть-Сысольскса Троича соборӧ диаконӧн, [[1825 во]]ся [[2 моз|моз тӧлысьлӧн 2-ӧд лунӧ]] — священникӧн, [[1825 во]]ся [[6 моз|моз тӧлысьлӧн 6-ӧд лунӧ]] — протоиерейӧн. [[1825 во]]ын лои Усть-Сысольскса духовнӧй приходын присутствуюшӧйӧн, духовнӧй званньӧа гӧльяслӧн Вӧлӧгдаса попечительствоын сотрудникӧн, оспалы тышкасян комитетӧ пырысьӧн. [[1834 во]]сянь — Усть-Сысольск уездса тюрмаяслӧн попечительяс комитетӧ пырысь, казначей. Служитіс Усть-Сысольскса соборын [[1837 во]]ся [[26 кӧч|кӧч тӧлысьлӧн 26-ӧд лунӧдз]].

== Вуджӧдан да туялан удж ==
Александр Шергин лои медводдза чужан му туялысьӧн. [[Коми гижысьяс анбур серти|Коми гижысь]] [[Доронин Павел Григорьевич|Павел Доронин]] пасйис, мый [[1813 во]]ын на, кор А.В. Шергин вӧлі семинаристӧн, сійӧ вӧчис копия важ летописьысь («старинной летописи усть-вымской Архангельской и Благовещенской церкви и царских грамот»). Тайӧ летописьсӧ ӧні тӧдӧны «Вычегодско-Вымская» либӧ «Коми-Вымская» ним улын да тшӧкыда сы вылӧ ыстысьӧны.

Уна во А.В. Шергин велӧдіс [[грек кыв]], катехизис да священнӧй история [[Совдор уезд]]са училишӧын. Вичкоын мукӧд уджалыськӧд комиӧдіс «Выль Кӧсйысьӧм» ([[роч кыв|рочӧн]]: «Новый Завет»). Тайӧ сетіс позянлун нуӧдны службасӧ коми йӧзлы ас чужан кыв вылас. [[1823 во]]ын «Библиаса Роч котырлӧн» ([[роч кыв|рочӧн]]:«Российское Библейское общество») сьӧм вылӧ петіс торъя небӧгӧн «Матвейсянь Евангелие» ([[роч кыв|рочӧн]]: «Евангелие от Матфея»), кодӧс комиӧдіс Александр Шергин. Тайӧ вӧлі комиӧн йӧзӧдӧм медводдза небӧг.

== Ӧшмӧсъяс ==
* [http://history-x.ru/03/24/031.htm Шергин Александр Васильевич]
* [http://parishes.mrezha.ru/parish_persons.php?id=37 Православные приход и монастыри Севера (рочӧн)]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Коми гижысь]]
[[Категория:Сыктывкар]]
[[Категория:Православие]]

[[Файл:Vulpes vulpes sitting.jpg|thumb|right|250px|<font color="grey">Руч</font>]]
[[Файл:RenardCrâne.jpg|right|thumb|''Vulpes vulpes''- ]]
'''Руч''' ({{lang-la|Vulpes vulpes}}) тайӧ пемӧс.

== Паськалӧм, ыджда да рӧм ==
Тайӧ вӧрпаыс олӧ уналаын: [[Европа]]ын и [[Азия]]ын, [[Африка]]ын и [[Америка]]ын. Йӧз отсӧгӧн воӧдчӧма весиг [[Австралия]]ӧдз да мукӧд сэтчӧс діяс вылӧдз. Войвывса ручьяс ыджыдджыкӧсь да синмӧ шыбитчанаджыкӧсь лунвывсаяс дорысь, кодъяс олӧны степъясын да пустыняясын. Руч — ӧтка пемӧс, сійӧ некор оз ӧтувтчы [[кӧин]]ъяс моз чукӧръясӧ, весиг кыйсигъясас. Син аканьыс каньлӧн кодь сувтса да кузьмӧс (понъяслӧн да кӧинъяслӧн гӧгрӧс). 

Рӧм сертиыс торйӧдӧны кык сикасӧс: гӧрдӧс да сьӧдӧс. Эзысь рӧмсера сьӧд ручьяслӧн чужаніныс — Войвыв [[Америка]], а рудовсьӧд ручлӧн — Чукотка. Коми муӧ кыкысь вайлӧмаӧсь сьӧд ручӧс: [[1932-ӧд во]]ын [[Кулӧмдін район]]ӧ лэдзлӧмаӧсь кӧкъямысӧс, а [[1940-ӧд во]]ын вит айӧс да вит эньӧс — [[Емва (ю)|Емва вожӧ]]. Мыйтакӧ рӧдмылӧмаӧсь да шедлывлӧмаӧсь весиг вӧралысьяслы.

Миянын олысь гӧрд ручьяс паныдасьлӧны оз сӧмын пармаын, но тшӧтш и вӧра тундраын. Тшӧкыдджыка коръя да сора вӧръясын, ю ковтысъясын. 

Руч — шӧрпӧлӧс яй сёйысь пемӧс: кузьтаыс овлывлӧ 90 сантиметрӧдз, сьӧктаыс — 10 килограммӧдз, бӧжыс пашкыр. Морӧсыс, кынӧм улыс да бӧж йылыс еджыд, а сэсся быдлаті югыдгӧрд.

== Сёян ==
Кыйсьӧ-ветлӧ югдігӧн водз асывнас да рытнас рӧмдан кадӧ. Кыйдӧссӧ куталӧ вӧтлысьӧмӧн, либӧ гусьӧникӧн матыстчӧмӧн, медым тшапкыны позйын пукалысь пӧткаӧс. Пӧткӧдчӧ вӧрса да ыбвывса шыръясӧн. [[Тӧв|Тӧвъяснас]], кор лымйыс джуджыд да шыръясӧс судзӧдны оз вермы, [[кӧч|кӧчьяс]] вылӧ вуджӧ, а сідзжӧ корсялӧ репассӧ, лым улӧ узьмӧдчӧм [[сьӧла|сьӧлаясӧс]] да [[тар|таръясӧс]]. Сёйлывлӧ и лежнӧглысь вотӧссӧ.

Туялысьяслӧн висьталӧм серти, вӧрса ручьяслӧн нэмыс сӧмын 6 во, но морт ордын видзигӧн пӧ овлывлӧны 45 арӧсӧдз. Ручлысь нэмсӧ дженьдӧдысьяс лыдӧ пырӧны, кыйсьысь йӧзысь ӧтдор, [[кӧин]], [[сан]], [[вӧркань]], [[кутш]] да [[варыш]]. Вӧр-валы ручсянь лёкыс петӧ [[кӧч|кӧчьясӧс]] да яг выв пӧткаясӧс сёйӧм вӧсна, а бурыс сыын, мый куталӧ шыръясӧс.

Пӧтмӧныс сылы колӧ кыйны 15 гуджгысь-йирысьӧс, а во чӧжӧн вермӧ бырӧдны куим сюрсӧдз. Йӧзлы зэв колана ручлӧн дона куыс. Та серти гӧна куа ловъяс пӧвстын сійӧс донъялӧны-пуктӧны нёльӧд местаӧ.

== Поздйысьӧм ==
Пышъялан кадыс ручлӧн [[рака тӧлысь|рака]] да [[косму тӧлысь|косму тӧлысьясын]]. Айяссӧ эньыс чуксалӧ омлялігтыр увтышталӧмӧн. Найӧ чукӧртчӧны нёль-ӧ-витӧдз да тышкасьӧны эньыс вӧсна. Нӧбасян кадыс кыссьӧ кык [[тӧлысь|тӧлысьӧдз]]. Вайсьӧм водзвылас руч гозъя корсьӧны сьӧд вӧрысь кос места. Пу вужъяс улӧ либӧ джуджыд сён пӧкатӧ кодйӧны пырмӧс. Гуас пыран розьсьыс ӧтдор вӧчӧны нӧшта гоз-мӧд петанін. Кызвыныслӧн чужӧ 4–6 пи, но позтырас корсюрӧ овлывлӧ и дас кыкӧдз. [[Вежон]] мысти ручпиян синмасьӧны. Тӧлысь да джын тырӧм бӧрын найӧ петавлӧны нин позсьыс, медым ортсын ворсыштны да вильшасьыштны. Повзясны кӧ мыйыськӧ, чардби моз дзумгысясны гуас. Куим-ӧ-нёль тӧлысь мысти эновтӧны быдманінсӧ, а арланьыс позтырыс разалӧ. Кык арӧс тыригӧн том ручьяс пондӧны тӧждысьны ассьыныс котыр лӧсьӧдӧм вӧсна.

== Рӧдвуж кывйын ==
[[Перымса комияс]] шуӧны вӧрпасӧ миян моз жӧ «ручӧн». Нимыс зэв важся. Весьтасъясыс эмӧсь пӧшти быд ӧнія рӧдвуж кывйын: [[удмуртъяс]]лӧн — «ӟичы», [[мари]]лӧн — «рывыж», [[эрзя (войтыр)|эрзя]]—[[мокша (войтыр)|мокшалӧн]] — «ривезь», [[финъяс|суомияслӧн]] — «репо», [[маддяръяс]]лӧн — «рока».

== Ӧшмӧсъяс ==
* [[Ракин Анатолий Николаевич|''Ракин А.Н.'']] Вӧр-васа олысьяс. — [[Сыктывкар]]: Анбур, [[2017 во|2017]]. — 240 л.б.

== Ыстӧдъяс ==
<references/>

{{Stub}}

[[Категория:Пемӧсъяс]]

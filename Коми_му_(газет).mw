[[Файл:Коми му бан.jpg|thumb|200px|right|"Коми му" газетлӧн выль чужӧм баныс (2010 во)]]

'''Коми му'''  – коми кыв вылын общественно-политическöй газет, кодi петö Коми Республикаын.

«Коми му» – республикалöн важся петас. Газет петö [[1918]] вося июнь тöлыссянь. Петавлiс татшöм нимъяс улын: «Зырянская жизнь», [[1921]] восянь – «Удж», «Коми сикт», «Вöрлэдзысь», «Коми колхозник», 1959 восянь – «Югыд туй». Öнiя нимыс [[1991]] восянь.

"Коми му" газет гижö коми войтырлöн олöм, чужан кыв, литература да культура видзöм да сöвмöдöм, финн-йöгра войтыръяскöд ёртасьöм йылысь.

Газетлöн тематика лист бокъяс: «Кыдзи олан, сикт?», «Вöр-ва да ми», «Подöн важас», «Литература лист бок», «Субöта рытö» да мукöд.

Газет петö вежоннас куимысь – воторникö, четвергö да субöтаö. 

Ыдждаыс: А3 формат, 8 лист бок. 

Тиражыс – 2000 гöгöр экз. 1970-öд воясö газет петан лыдыс вöлi 12 сюрс сайö. 

1968 воын газетлы вöлi вичмöдöма «Почёт знак» орденöн.

Быд тöлысь бöръя воторникö газетлöн рочöн петö содтöд номер – «Тысяча мелочей» (тиражыс – 3000 экз.).
[[Файл:Югыд туй.jpg|thumb|200px|right|Газетлöн логотип (1923 во)]]

==Газетлöн история==
Коми печатьлöн олан туйыс пансис [[1917]] воын, «Зырянская жизнь» газет петтöдз на. Сыöдз йöзöдiсны роч кыв вылын «Известия», «Яренская газета», «Известия Яренского уездного Совета крестьянских депутатов», «Коммунист», «Красный пахарь» газетъяс.

«Зырянская жизньлöн» медводдза номерыс петiс [[1918]] вося [[июнь 10 лунö]]. Редакторнас лоис Дмитрий Яковлевич Попов, эсер, вичкоса вöвлöм уджалысь, 4-öд Государственнöй Думаö пырысь. Газет лэдзысьясыс зiлисны чужтыны йöзын царизм дорö лöглун, гöгöрвоöдiсны том Сöвет государстволысь политикасö. 

12-öд номерсянь «Зырянская жизнь» газетын редакторалöма Д.И. Розанов – роч морт (тасянь и пансьöма роч да коми кывйöн вöдитчысьяс костын веныс и вошласьöмыс). 

[[1918]] вося июнь 16 лунö Усть-Сысольскын лöсьöдiсны большевикъяслысь партийнöй котыр. 1918 вося августсянь коммунистъяс индöны редакторнас [[Виктор Алексеевич Савинöс]]. Редколлегияö пырис тшöтш [[Василий Ильич Лыткин]].

Регыд мысти вöлi шуöма лöсьöдны Пинега-Печора крайлöн политика юкöнлысь, Сöветъяслöн Усть-Сысольск уездса исполкомлысь да РКП(б) уездса комитетлысь öтувъя орган. [[1919]] вося апрель 10 лунö котыртчис сылöн редакционнöй коллегия, кытчö пырисны Ф. Чумбаров-Лучинский, Абрамов, Чижов. Веськöдлысьнас бöрйисны Фёдор Степанович Чумбаров-Лучинскийöс. Татшöм ногöн, «Зырянская жизнь» пыдди 1919 вося апрель 11 лунсянь лоис «В зырянском краю» газет. Сiйö петiс стöч 50 лун. Усть-Сысольскын политическöй отделение бырöдöм бöрын дас лун мысти нин бара кутiсны лэдзны «Зырянская жизнь» газет.

Вöлi нöшта öти коставлöм. [[1919]] вося ноябрь 13 лунö петiс газетлöн 76-öд номер. Сэки белогвардеечьяс матыстчисны нин Усть-Сысольсклань. Та вöсна 77-öд номерсö лэдзисны сöмын декабрь 5 лунö, карсö мездöм бöрын. 

1921 вося январсянь газетлы сетiсны «Удж» ним. Сы понда, мый Гражданскöй война вöлi помасян выйын, и партия веськöдiс Сöветскöй Россиялысь вынъяссö мирнöй удж вылö. Газет петiс вежоннас кыкысь, вöлi кык лист бока. Унджык гижöдсö йöзöдiсны рочöн, сöмын öткымын кывбур, юöр да лозунг – комиöн. «Удж» медбöръяысь петiс июнь 9 лунö. Коми асшöр обласьт котыртöм бöрын ковмис обласьтса газет да 1921 вося июль 15 лунö лыддьысьысьлы медводдзаысь воис «Югыд туй».
Редакторалiс Виктор Алексеевич Савин. А газетлöн «Югыд туй» нимыс выль олöм тэчысь-лöсьöдысь коми войтырлы вöлi зэв ышöдана да матысса. «Югыд туй» газет дорö коми кыв вылын содтöдöн 1925 воö заводитö петны «Коми сикт». 30-öд воясö «Коми сиктын» редакторалiс Дмитрий Ильич Зезегов (усис 1941 воын Ленинградскöй фронт вылын). Комынöд воясö жö «Коми сикт» пыдди кутiсны петны «Коми колхозник» да «Вöрлэдзысь» газетъяс. 1946 воын «Вöрлэдзысь» газетöн веськöдлiс Николай Павлович Максимов. 1955 вося март 8 лунсянь йöзöдöны кык кыв вылын öти газет - «Красное знамя»-«Гöрд знамя», кöнi редакторалiс А.И.Усов. Но регыд гöгöрвоисны, мый кыдъя комиа-роча газетыд сöмын пöдтö комисö. Та понда 1956 вося август 1 лунсянь кык кывъя газет чужтö «Коми колхозник». 1956-1959 воясö редакторнас сэнi вöлi Василий Никитич Сельков. 1959 вося август 1 лунö коми газет бара вежö нимсö –  «Югыд туй» вылö. 1959-1963 воясö газетын удж-нокöн веськöдлö Авив Дмитриевич Лыткин. 1963-1967 воясын «Красное знамя» газет борд улö öтувтчöны коми да роч газетъяслöн редакцияяс. Став вылас «кöзяитö» локтöм роч журналист В.Баблюк. 1965-1971 воясö «Югыд туй» газетöн веськöдлiс Василий Егорович Кушманов, сы бöрын 1979 воöдз – Александр Васильевич Сажин. 1979-1989 воясын «Югыд туй» газетын редакторалö Геннадий Васильевич Беляев, 1989-1992 воясö – Александр Васильевич Ульянов. 1991 вося январь 1 лунсянь «Югыд туй» вежö ассьыс нимсö, лыддьысьысьлы воö «Коми му». 1992-1998 воясö «Коми му» газетын уджöн юрнуöдiс Александр Андреевич Игнатов, 1998-2003 воясö главнöй редакторöн вöлi Надежда Николаевна Быковская. 2003-2004 воясö «Коми муын» ыджыдалö бара Александр Васильевич Ульянов.

2004 вося февраль тöлысьын республикаса правительстволöн индöд серти котыртчис «Коми му» газет редакция» Коми Республикаса государственнöй учреждение, кодi öтувтiс «Коми му» да «Йöлöга» газетъяс, «Би кинь» да «Чушканзi» журналъяс. Сiйö кадсяньыс тайö ыджыд котырнас веськöдлö директор Александр Васильевич Ульянов. Налöн лои öтувъя бухгалтерия да компьютернöй цех.

«Коми му» газетын 2004-2007 воясö шеф-редакторöн уджалiс Дмитрий Борисович Антоновский, 2007 восянь главнöй редакторыс Елена Владимировна Плетцер.

==Ӧтуввез-лист==
2011 воын «Коми му» холдинглöн лоис асшöр öтуввез листбок.
komimu.com öтуввез-листын эм торъя лист бокъяс быд петаслöн – "Коми му" да "Йöлöга" газетъяслöн, "Чушканзi" да "Би кинь" журналъяслöн. 

Танi эм бöръя выльторъяс, снимокъяс. Позьö тöдмасьны газет-журналъяслöн историчöн. Быд петас öтуввезйö пуктöма  pdf форматын. Выль номер петöм водзын йöзöдсьö анонс.
Водзö вылö komimu.com кöсйö öтувтны коми блогеръясöс.

Сайтсö вöчöма М.А. Кастрен ([[Суоми]]) нима котырлöн сьöм отсöгöн.

==Мукӧд удж==
«Коми му» холдинг тшöкыда нуöдö конкурсъяс да коми кыв сöвмöдан уджъяс. 
* 2010 воын юöртiс Мутнича библиотекалы небöгъяс чукöртöм. 
* 2010 воын «ЛУКОЙЛ-Коми» ПАК сьöм вылö йöзöдiс «Ижма – одна на планете» фотоальбом, кытчö пырисны фотожурналистъялöн уджъясыс.
* 2011 воö, кор тыри кык во Подъельскын олöма йöзлöн керкаын сотчöмлы, «Коми му» дасьтiс часовня кыпöдöм вылö сьöм чукöртан концерт («И наши скорби Богу не чужды»).
«Коми му» холдинг ас сьöм вылö йöзöдö коми гижысьяслысь небöгъяс.

Коми кывъя газетъяслöн лыдыс чинö. 
2004 воын «Коми му» газет судзöдiсны 2143 морт, «Йöлöга» - 1260, «Би кинь» журнал – 1540, «Чушканзi» - 883 морт.

==Ӧшмӧсъяс==
* [[komimu.com Коми муса газет-журналъяс]]
* [[http://www.gipp.ru/print.php?id=1653 Гильдия]]

[[Файл:Коми му бан.jpg|thumb|300px|right|«Коми му» газетлӧн выль чужӧм баныс (2010 во)|ссылка=Special:FilePath/Коми_му_бан.jpg]]
'''Коми му''' — [[коми кыв]] вылын общественно-политическӧй газет, петӧ [[Коми Республика]]ын.

== Медшӧр юӧр ==
«Коми му» — республикалӧн важся петас. Газет петӧ [[1918-ӧд во]]ся [[лӧддза-номъя|лӧддза-номъя тӧлыссянь]]. Петавліс татшӧм нимъяс улын: «Зырянская жизнь», [[1921]] восянь — «Удж», «Коми сикт», «Вӧрлеԇыԍ»/«Вӧрлэдзысь», «Коми колхозник», [[1959]] восянь — «Югыд туй». Ӧнія нимыс [[1991]] восянь.

«Коми му» газет гижӧ [[Коми-Зыряна|коми войтырлӧн]] олӧм, [[коми кыв|чужан кыв]], [[литература]] да культура видзӧм да сӧвмӧдӧм, [[чудь-йӧгра кывъяс|финн-йӧгра войтыръяскӧд]] ёртасьӧм йылысь.

Газетлӧн тематика лист бокъяс: «Кыдзи олан, сикт?», «Вӧр-ва да ми», «Подӧн важас», «Литература лист бок», «Субӧта рытӧ» да мукӧд.

Газет вӧлі петӧ [[вежон]]нас куимысь — воторникӧ, четвергӧ да субӧтаӧ, [[2011 во]]ся [[кӧч тӧлысь]]сянь — ӧтчыдысь вежоннас.

Ыдждаыс: А3 формат, 8 лист бок.

Тиражыс — 2000 гӧгӧр экз. [[1970]]-ӧд воясӧ газет петан лыдыс вӧлі 12 сюрс сайӧ.

[[1968]] воын газетлы вӧлі вичмӧдӧма «Почёт знак» орденӧн.

Быд тӧлысь бӧръя воторникӧ газетлӧн рочӧн петӧ содтӧд номер — «Тысяча мелочей» (тиражыс — 3000 экз.).

== Газетлӧн история ==
[[Файл:Югыд туй.jpg|thumb|300px|right|Газетлӧн логотип (1923 во)]]

Коми печатьлӧн олан туйыс пансис [[1917]] воын, «''Зырянская жизнь''» газет петтӧдз на. Сыӧдз йӧзӧдісны роч кыв вылын «''Известия''», «''Яренская газета''», «''Известия Яренского уездного Совета крестьянских депутатов''», «''Коммунист''», «''Красный пахарь''» газетъяс.

«''Зырянская жизнь''лӧн» медводдза номерыс петіс [[1918-ӧд во]]ся [[лӧддза-номъя тӧлысь 10-ӧд лун]]ӧ. Редакторнас лоис [[Попов Дмитрий Яковлевич|Дмитрий Попов]], эсер, вичкоса вӧвлӧм уджалысь, 4-ӧд Государственнӧй Думаӧ пырысь. Газет лэдзысьясыс зілисны чужтыны йӧзын царизм дорӧ лӧглун, гӧгӧрвоӧдісны том Сӧвет государстволысь политикасӧ.

12-ӧд номерсянь «''Зырянская жизнь''» газетын редакторалӧма Д. И. Розанов — роч морт (тасянь и пансьӧма роч да коми кывйӧн вӧдитчысьяс костын веныс и вошласьӧмыс).

[[1918-ӧд во]]ся [[лӧддза-номъя тӧлысь 16-ӧд лун]]ӧ [[Усть-Сысольск]]ын лӧсьӧдісны большевикъяслысь партия котыр. 1918 вося [[моз|моз тӧлысьсянь]] коммунистъяс индӧны редакторнас [[Савин Ӧльӧксей Виттор|Виктор Савинӧс]]. Редколлегияӧ пырис тшӧтш [[Лыткин Илля Вась|Василий Лыткин]].

Регыд мысти вӧлі шуӧма лӧсьӧдны Пинега-Печора крайлӧн политика юкӧнлысь, Сӧветъяслӧн Усть-Сысольск уездса исполкомлысь да РКП(б) уездса комитетлысь ӧтувъя орган. [[1919-ӧд во]]ся [[косму тӧлысь 10-ӧд лун]]ӧ котыртчис сылӧн редакционнӧй коллегия, кытчӧ пырисны Ф. Чумбаров-Лучинский, Абрамов, Чижов. Веськӧдлысьнас бӧрйисны Фёдор Степанович Чумбаров-Лучинскийӧс. Татшӧм ногӧн, «''Зырянская жизнь''» пыдди [[1919-ӧд во]]ся [[косму тӧлысь 11-ӧд лун]]сянь лоис «''В зырянском краю''» газет. Сійӧ петіс стӧч 50 лун. Усть-Сысольскын политическӧй отделение бырӧдӧм бӧрын дас лун мысти нин бара кутісны лэдзны «''Зырянская жизнь''» газет.

Вӧлі нӧшта ӧти коставлӧм. [[1919]] вося [[13 вӧльгым|вӧльгым тӧлысь 13 лунӧ]] петіс газетлӧн 76-ӧд номер. Сэки белогвардеечьяс матыстчисны нин Усть-Сысольсклань. Та вӧсна 77-ӧд номерсӧ лэдзисны сӧмын [[5 ӧшым|ӧшым тӧлысь 5 лунӧ]], карсӧ мездӧм бӧрын.

[[1921-ӧд во]]ся [[тӧвшӧр тӧлысь]]сянь газетлы сетісны «Удж» ним, сы понда, мый [[Гражданскӧй Тыш]] вӧлі помасян выйын, и партия веськӧдіс Сӧветскӧй Россиялысь вынъяссӧ мирнӧй удж вылӧ.

Газет петіс вежоннас кыкысь, вӧлі кык лист бока. Унджык гижӧдсӧ йӧзӧдісны рочӧн, сӧмын ӧткымын кывбур, юӧр да лозунг — комиӧн. «Удж» медбӧръяысь петіс [[9 лӧддза-номъя|лӧддза-номъя тӧлысь 9 лунӧ]].

Коми асшӧр обласьт котыртӧм бӧрын ковмис обласьтса газет, да [[1921]] вося [[15 сора|сора тӧлысь 15 лунӧ]] лыддьысьысьлы медводдзаысь воис «Югыд туй». Редактораліс [[Савин Ӧльӧксей Виттор|Виктор Савин]].

А газетлӧн «Югыд туй» нимыс выль олӧм тэчысь-лӧсьӧдысь коми войтырлы вӧлі зэв ышӧдана да матысса. «Югыд туй» газет дорӧ коми кыв вылын содтӧдӧн [[1925]] воӧ заводитӧ петны «Коми сикт». 30-ӧд воясӧ «Коми сиктын» редактораліс Дмитрий Ильич [[Зезегов]] ([[1941]] воын Ленинградса фронт вылын усис). Комынӧд воясӧ жӧ «Коми сикт» пыдди кутісны петны «Коми колхозник» да «Вӧрлэдзысь» газетъяс.

[[1946]] воын «Вӧрлэдзысь» газетӧн веськӧдліс Николай Павлович Максимов.

[[1955-ӧд во]]ся [[рака тӧлысь 8-ӧд лун]]сянь йӧзӧдӧны кык кыв вылын ӧти газет — «''Красное знамя''»-«Гӧрд знамя», кӧні редактораліс А.И. Усов. Но регыд гӧгӧрвоисны, мый кыдъя комиа-роча газетыд сӧмын пӧдтӧ комисӧ.

Та понда [[1956-ӧд во]]ся [[моз тӧлысь 1-ӧд лун]]сянь кык кывъя газет чужтӧ «''Коми колхозник''». [[1956]]—[[1959]] воясӧ редакторнас сэні вӧлі Василий Никитич [[Сельков]].

[[1959-ӧд во]]ся [[моз тӧлысь 1-ӧд лун]]ӧ коми газет бара вежӧ нимсӧ — «Югыд туй» вылӧ.

[[1959]]—[[1963]] воясӧ газетын удж-нокӧн веськӧдлӧ Авив Дмитриевич [[Лыткин]].

[[1963]]—[[1967]] воясын «Красное знамя» газет борд улӧ ӧтувтчӧны коми да роч газетъяслӧн редакцияяс. Став вылас «веськӧдлӧ» локтӧм роч журналист В.Баблюк.

[[Файл:"Югыд туйын" уджалысьяс.jpg|thumb|300px|right|«Югыд туйын» уджалысьяс|./Special:FilePath/"Югыд_туйын"_уджалысьяс.jpg]]

[[1965]]—[[1971]] воясӧ «Югыд туй» газетӧн веськӧдліс Василий Егорович [[Кушманов]], сы бӧрын [[1979]] воӧдз — Александр Васильевич [[Сажин]].

[[1979]]—[[1989]] воясын «Югыд туй» газетын редакторалӧ [[Беляев Геннадий Васильевич|Геннадий Беляев]], [[1989]]—[[1992]] воясӧ — [[коми гижысь]] [[Ульянов Александр Васильевич|Александр Ульянов]].

[[1991-ӧд во]]ся [[тӧвшӧр тӧлысь 1-ӧд лун]]сянь «Югыд туй» вежӧ ассьыс нимсӧ, лыддьысьысьлы воӧ «Коми му». [[1992]]—[[1998]] воясӧ «Коми му» газетын уджӧн юрнуӧдіс Александр Андреевич Игнатов, [[1998]]—[[2003]] воясӧ главнӧй редакторӧн вӧлі Надежда Николаевна Быковская. [[2003]]—[[2004]] воясӧ «Коми муын» ыджыдалӧ бара [[Ульянов Александр Васильевич|Александр Ульянов]].

[[Файл:Коми му 2007.12.28.jpg|thumb|300px|right|«Коми му» холдинг (2007 во)|ссылка=Special:FilePath/Коми_му_2007.12.28.jpg]]

«Коми му» газетын [[2004]]—[[2007-ӧд во]]сӧ шеф-редакторӧн уджалӧма Дмитрий Борисович Антоновский; [[2007-ӧд во]]сянь главнӧй редакторыс Елена Владимировна Плетцер. [[2014-ӧд во]] помсянь шӧр редакторлысь уджвӧчысь — Григорий Фёдорович Хатанзейский; [[2019-ӧд во]]ся [[рака тӧлысь 4-ӧд лун]]сянь — Е. В. Плетцер.

== Коми йӧзӧдчан керка ==
[[2004-ӧд во]]ся [[урасьӧм тӧлысь]]ын республикаса правительстволӧн индӧд серти котыртчис «Коми му» газет редакция» Коми Республикаса канму учреждение, коді ӧтувтіс «Коми му» да «[[Йӧлӧга (газет)|Йӧлӧга]]» газетъяс, [[Би кинь (журнал)|«Би кинь»]] да «[[Чушканзі (журнал)|Чушканзі]]» журналъяс. Сійӧ кадсяньыс тайӧ ыджыд котырнас веськӧдлӧма [[Ульянов Александр Васильевич|Александр Ульянов]]. Налӧн лои ӧтувъя бухгалтерия да компьютернӧй цех. «Коми йӧзӧдчан керка» лӧсьӧдӧм бӧрын на дорӧ ӧтувтісны [[Войвыв кодзув (журнал)|«Войвыв кодзув»]] журнал. [[2011 во]]ся [[сора тӧлысь]]сянь [[2014 во]]ся [[лӧддза-номъя тӧлысь]]ӧдз холдингын ыджыдалӧма Надежда Николаевна Быковская, [[2014 во]]ся [[лӧддза-номъя тӧлысь]]сянь — веськӧдлысьлысь удж вӧчӧ В.А. Чугаева. [[2014-ӧд во]]ся [[ар|арсянь]] «Коми йӧзӧдчан керкаӧн» веськӧдлӧма В. В. Попов, [[2017-ӧд во]]сянь — Е. В. Плетцер, [[2019-ӧд во]]ся [[рака тӧлысь 4-ӧд лун]]сянь — Инесса Николаевна Орёл<ref>Восьлавны олӧмыскӧд ӧттшӧтш // Коми му. 2019-ӧд во, рака тӧлысь 7-ӧд лун, 9 №</ref><ref>[https://komiinform.ru/news/177025 ''Баканов И.'' В Издательском доме Коми сменилось руководство // «Комиинформ» юӧр сетан агентство (2019.03.04 лун; рочӧн).]</ref>.

== Ӧтуввез-листбок ==
[[2011 во]]ын «Коми му» холдинглӧн лоис асшӧр ӧтуввез листбок. komimu.com ӧтуввез-листын эм торъя лист бокъяс быд петаслӧн — «Коми му» да «Йӧлӧга» газетъяслӧн, «Чушканзі», «Би кинь» да «Войвыв кодзув» журналъяслӧн.

Тані эм бӧръя выльторъяс, снимокъяс. Позьӧ тӧдмасьны газет-журналъяслӧн историяӧн. Ӧтуввезйӧ быд петас пуктӧма pdf форматын. Выль номер петӧм водзын йӧзӧдсьӧ анонс. Водзӧ вылӧ ''komimu.com'' кӧсйӧ вӧлі ӧтувтны коми блогеръясӧс, но тайӧ кӧсйӧмсӧ олӧмӧ абу вӧлі пӧртӧма.

Сайтсӧ вӧчӧма [[Кастрен Матиас Александр|М.А. Кастрен]] ([[Финляндия]]) нима котырлӧн сьӧм отсӧгӧн.

== Мукӧд удж ==
«Коми му» холдинг тшӧкыда нуӧдӧ конкурсъяс да коми кыв сӧвмӧдан уджъяс. 
* [[2010 во]]ын юӧртіс [[Мутница (Луздор район)|Мутнича]] сиктса библиотекалы небӧгъяс чукӧртӧм;
* 2010 воын «ЛУКОЙЛ-Коми» ПАК сьӧм вылӧ йӧзӧдіс «''Ижма — одна на планете''» фотоальбом, кытчӧ пырисны фотожурналистъялӧн уджъясыс;
* 2011 воӧ, кор тыри кык во [[Пӧддельнӧй (Кӧрткерӧс район)|Пӧддельнӧйын]] олӧма йӧзлӧн керкаын сотчӧмлы, «Коми му» дасьтіс [[часовня]] кыпӧдӧм вылӧ сьӧм чукӧртан концерт («И наши скорби Богу не чужды»).

«Коми му» холдинг ас сьӧм вылӧ йӧзӧдӧ [[Коми гижысьяс анбур серти|коми гижысьяслысь]] [[небӧг]]ъяс.

Коми кывъя газетъяслӧн лыдыс чинӧ. 
[[2004]] воын «Коми му» газет судзӧдісны 2143 морт, «Йӧлӧга» — 1260, «Би кинь» журнал — 1540, «Чушканзі» — 883 морт.

== Ӧшмӧсъяс ==
* [http://www.komimu.com Коми муса газет-журналъяс]
* [http://www.gipp.ru/print.php?id=1653 Гильдия]

[[Категория:Рочмуын газет-журналъяс]]
[[Категория:Коми Республикаын газет-журналъяс]]
[[Категория:Коми газет-журналъяс]]
[[Категория:Коми республика]]

[[Файл:Коми му бан.jpg|thumb|300px|right|«Коми му» газетлӧн выль чужӧм баныс (2010 во)]]

== Медшӧр юӧр ==
'''Коми му''' — [[коми кыв]] вылын общественно-политическöй газет, петö Коми Республикаын.

«Коми му» — республикалöн важся петас. Газет петö [[1918]] вося [[лӧддза-номъя|лӧддза-номъя тöлыссянь]]. Петавлiс татшöм нимъяс улын: «Зырянская жизнь», [[1921]] восянь — «Удж», «Коми сикт», «Вӧрлеԇыԍ»/«Вöрлэдзысь», «Коми колхозник», [[1959]] восянь — «Югыд туй». Öнiя нимыс [[1991]] восянь.

«Коми му» газет гижö [[Коми-Зыряна|коми войтырлöн]] олöм, [[коми кыв|чужан кыв]], [[литература]] да культура видзöм да сöвмöдöм, [[чудь-йӧгра кывъяс|финн-йöгра войтыръяскöд]] ёртасьöм йылысь.

Газетлöн тематика лист бокъяс: «Кыдзи олан, сикт?», «Вöр-ва да ми», «Подöн важас», «Литература лист бок», «Субöта рытö» да мукöд.

Газет вӧлі петö [[вежон]]нас куимысь – воторникö, четвергö да субöтаö, [[2011 во]]ся [[кӧч тӧлысь]]сянь — ӧтчыдысь вежоннас. 

Ыдждаыс: А3 формат, 8 лист бок. 

Тиражыс — 2000 гöгöр экз. [[1970]]-öд воясö газет петан лыдыс вöлi 12 сюрс сайö. 

[[1968]] воын газетлы вöлi вичмöдöма «Почёт знак» орденöн.

Быд тöлысь бöръя воторникö газетлöн рочöн петö содтöд номер — «Тысяча мелочей» (тиражыс – 3000 экз.).

== Газетлöн история ==
[[Файл:Югыд туй.jpg|thumb|300px|right|Газетлöн логотип (1923 во)]]

Коми печатьлöн олан туйыс пансис [[1917]] воын, «Зырянская жизнь» газет петтöдз на. Сыöдз йöзöдiсны роч кыв вылын «Известия», «Яренская газета», «Известия Яренского уездного Совета крестьянских депутатов», «Коммунист», «Красный пахарь» газетъяс.

«Зырянская жизньлöн» медводдза номерыс петiс [[1918]] вося [[10 лӧддза-номъя|лӧддза-номъя тӧлысь 10 лунö]]. Редакторнас лоис [[Попов Дмитрий Яковлевич|Дмитрий Попов]], эсер, вичкоса вöвлöм уджалысь, 4-öд Государственнöй Думаö пырысь. Газет лэдзысьясыс зiлисны чужтыны йöзын царизм дорö лöглун, гöгöрвоöдiсны том Сöвет государстволысь политикасö. 

12-öд номерсянь «Зырянская жизнь» газетын редакторалöма Д.И. Розанов — роч морт (тасянь и пансьöма роч да коми кывйöн вöдитчысьяс костын веныс и вошласьöмыс). 

[[1918]] вося [[16 лӧддза-номъя|лӧддза-номъя тӧлысь 16 лунö]] [[Усть-Сысольск]]ын лöсьöдiсны большевикъяслысь партия котыр. 1918 вося [[моз|моз тӧлысьсянь]] коммунистъяс индöны редакторнас [[Савин Ӧльӧксей Виттор|Виктор Савинöс]]. Редколлегияö пырис тшöтш [[Лыткин Илля Вась|Василий Лыткин]].

Регыд мысти вöлi шуöма лöсьöдны Пинега-Печора крайлöн политика юкöнлысь, Сöветъяслöн Усть-Сысольск уездса исполкомлысь да РКП(б) уездса комитетлысь öтувъя орган. [[1919]] вося [[10 кос му|косму тӧлысь 10 лунö]] котыртчис сылöн редакционнöй коллегия, кытчö пырисны Ф. Чумбаров-Лучинский, Абрамов, Чижов. Веськöдлысьнас бöрйисны Фёдор Степанович Чумбаров-Лучинскийöс. Татшöм ногöн, «Зырянская жизнь» пыдди [[1919]] вося [[11 кос му|косму тӧлысь 11 лунcянь]] лоис «В зырянском краю» газет. Сiйö петiс стöч 50 лун. Усть-Сысольскын политическöй отделение бырöдöм бöрын дас лун мысти нин бара кутiсны лэдзны «Зырянская жизнь» газет.

Вöлi нöшта öти коставлöм. [[1919]] вося [[13 вӧльгым|вӧльгым тӧлысь 13 лунö]] петiс газетлöн 76-öд номер. Сэки белогвардеечьяс матыстчисны нин Усть-Сысольсклань. Та вöсна 77-öд номерсö лэдзисны сöмын [[5 ӧшым|ӧшым тӧлысь 5 лунö]], карсö мездöм бöрын. 

[[1921]] вося [[тӧв шӧр|тӧвшӧр тӧлысьсянь]] газетлы сетiсны «Удж» ним, сы понда, мый [[Гражданскöй Тыш]] вöлi помасян выйын, и партия веськöдiс Сöветскöй Россиялысь вынъяссö мирнöй удж вылö. 

Газет петiс вежоннас кыкысь, вöлi кык лист бока. Унджык гижöдсö йöзöдiсны рочöн, сöмын öткымын кывбур, юöр да лозунг — комиöн. «Удж» медбöръяысь петiс [[9 лӧддза-номъя|лӧддза-номъя тӧлысь 9 лунö]]. 

Коми асшöр обласьт котыртöм бöрын ковмис обласьтса газет, да [[1921]] вося [[15 сора|сора тӧлысь 15 лунö]] лыддьысьысьлы медводдзаысь воис «Югыд туй». Редакторалiс [[Савин Ӧльӧксей Виттор|Виктор Савин]]. 

А газетлöн «Югыд туй» нимыс выль олöм тэчысь-лöсьöдысь коми войтырлы вöлi зэв ышöдана да матысса. «Югыд туй» газет дорö коми кыв вылын содтöдöн [[1925]] воö заводитö петны «Коми сикт». 30-öд воясö «Коми сиктын» редакторалiс Дмитрий Ильич [[Зезегов]] ([[1941]] воын Ленинградса фронт вылын усис). Комынöд воясö жö «Коми сикт» пыдди кутiсны петны «Коми колхозник» да «Вöрлэдзысь» газетъяс. 

[[1946]] воын «Вöрлэдзысь» газетöн веськöдлiс Николай Павлович Максимов. 

[[1955]] вося [[8 рака|рака тӧлысь 8 лунсянь]] йöзöдöны кык кыв вылын öти газет — «Красное знамя»-«Гöрд знамя», кöнi редакторалiс А.И. Усов. Но регыд гöгöрвоисны, мый кыдъя комиа-роча газетыд сöмын пöдтö комисö. 

Та понда [[1956]] вося [[1 моз|моз тӧлысь 1 лунсянь]] кык кывъя газет чужтö «Коми колхозник». [[1956]]—[[1959]] воясö редакторнас сэнi вöлi Василий Никитич [[Сельков]]. 

[[1959]] вося [[1 моз|моз тӧлысь 1 лунö]] коми газет бара вежö нимсö — «Югыд туй» вылö. 

[[1959]]—[[1963]] воясö газетын удж-нокöн веськöдлö Авив Дмитриевич [[Лыткин]]. 

[[1963]]—[[1967]] воясын «Красное знамя» газет борд улö öтувтчöны коми да роч газетъяслöн редакцияяс. Став вылас «кöзяитö» локтöм роч журналист В.Баблюк. 

[[Файл:"Югыд туйын" уджалысьяс.jpg|thumb|300px|right|"Югыд туйын" уджалысьяс]]

[[1965]]—[[1971]] воясö «Югыд туй» газетöн веськöдлiс Василий Егорович [[Кушманов]], сы бöрын [[1979]] воöдз — Александр Васильевич [[Сажин]]. 

[[1979]]—[[1989]] воясын «Югыд туй» газетын редакторалö [[Беляев Геннадий Васильевич|Геннадий Беляев]], [[1989]]—[[1992]] воясö — [[коми гижысь]] [[Ульянов Александр Васильевич|Александр Ульянов]]. 

[[1991]] вося [[1 тӧв шӧр|тӧвшӧр тӧлысь 1 лунсянь]] «Югыд туй» вежö ассьыс нимсö, лыддьысьысьлы воö «Коми му». [[1992]]—[[1998]] воясö «Коми му» газетын уджöн юрнуöдiс Александр Андреевич Игнатов, [[1998]]—[[2003]] воясö главнöй редакторöн вöлi Надежда Николаевна Быковская. [[2003]]—[[2004]] воясö «Коми муын» ыджыдалö бара [[Ульянов Александр Васильевич|Александр Ульянов]].

[[Файл:Коми му 2007.12.28.jpg|thumb|300px|right|«Коми му» холдинг (2007 во)]]

[[2004]] вося февраль тöлысьын республикаса правительстволöн индöд серти котыртчис «Коми му» газет редакция» Коми Республикаса государственнöй учреждение, кодi öтувтiс «Коми му» да «[[Йöлöга (газет)|Йöлöга]]» газетъяс, «[[Би кинь (газет)|Би кинь]]» да «[[Чушканзi (газет)|Чушканзi]]» журналъяс. Сiйö кадсяньыс тайö ыджыд котырнас веськöдліс директор [[Ульянов Александр Васильевич|Александр Ульянов]]. Налöн лои öтувъя бухгалтерия да компьютернöй цех. «Коми йӧзӧдчан керка» лӧсьӧдӧм бӧрын на дорӧ ӧтувтісны [[Войвыв кодзув (журнал)|«Войвыв кодзув»]] журнал. [[2011 во]]ся [[сора тӧлысь]]сянь [[2011 во]]ся [[сора тӧлысь]]сянь холдингын ыджыдалӧ Надежда Быковская, [[2014 во]]ся [[лӧддза-номъя тӧлысь]]сянь — веськӧдлысьлысь удж вӧчӧ Е.В. Чугаева.

«Коми му» газетын [[2004]]—[[2007]] воясö шеф-редакторöн уджалiс Дмитрий Борисович Антоновский; [[2007]] восянь главнöй редакторыс Елена Владимировна Плетцер, [[2014 во]]сянь Григорий Фёдорович Хатанзейский.

== Ӧтуввез-листбок ==
[[2011 во|2011 воын]] «Коми му» холдинглöн лоис асшöр öтуввез листбок.
komimu.com öтуввез-листын эм торъя лист бокъяс быд петаслöн — «Коми му» да «Йöлöга» газетъяслöн, «Чушканзi» да «Би кинь» журналъяслöн. 

Танi эм бöръя выльторъяс, снимокъяс. Позьö тöдмасьны газет-журналъяслöн историяöн. Ӧтуввезйö быд петас пуктöма pdf форматын. Выль номер петöм водзын йöзöдсьö анонс.
Водзö вылö komimu.com кöсйö öтувтны коми блогеръясöс.

Сайтсö вöчöма [[Кастрен Матиас Александр|М.А. Кастрен]] ([[Финляндия]]) нима котырлöн сьöм отсöгöн.

== Мукӧд удж ==
«Коми му» холдинг тшöкыда нуöдö конкурсъяс да коми кыв сöвмöдан уджъяс. 
* [[2010 во|2010 воын]] юöртiс [[Мутница (Луздор район)|Мутнича]] сиктса библиотекалы небöгъяс чукöртöм. 
* [[2010 во|2010 воын]] «ЛУКОЙЛ-Коми» ПАК сьöм вылö йöзöдiс «Ижма – одна на планете» фотоальбом, кытчö пырисны фотожурналистъялöн уджъясыс.
* [[2011 во|2011 воö]], кор тыри кык во [[Пӧддельнӧй (Кӧрткерӧс район)|Пӧддельнӧйын]] олöма йöзлöн керкаын сотчöмлы, «Коми му» дасьтiс [[часовня]] кыпöдöм вылö сьöм чукöртан концерт («И наши скорби Богу не чужды»).

«Коми му» холдинг ас сьöм вылö йöзöдö [[коми гижысьяс]]лысь [[небöг]]ъяс.

Коми кывъя газетъяслöн лыдыс чинö. 
[[2004]] воын «Коми му» газет судзöдiсны 2143 морт, «Йöлöга» – 1260, «Би кинь» журнал – 1540, «Чушканзi» – 883 морт.

== Ӧшмӧсъяс ==
* [http://www.komimu.com Коми муса газет-журналъяс]
* [http://www.gipp.ru/print.php?id=1653 Гильдия]

[[Категория:Рочмуын газет-журналъяс]]
[[Категория:Коми Республикаын газет-журналъяс]]
[[Категория:Коми газет-журналъяс]]
[[Категория:Коми республика]]

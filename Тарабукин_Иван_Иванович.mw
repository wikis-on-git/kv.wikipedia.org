'''Тарабукин Иван Иванович''' [[1902 во|1902]]—[[1980]]) — [[коми кыв|коми]] [[Коми гижысьяс анбур серти|гижысь]], [[коми кыв]] туялысь да велӧдан небӧгъяс лӧсьӧдысь.

== Олан туй ==
Иван Тарабукин чужис [[1902 во]]ся [[14 моз|моз тӧлысь 14-ӧд лунӧ]] [[Вӧлӧгда губерня]]ысь [[Яренск уезд]]са Ситты грездын (ӧні — [[Сыктывдін район]]са [[Парма (Сыктывдін район)|Парма]] грезд). Челядь дырйиыс отсасис батьыслы гортса овмӧсас, пилитіс паракод вылын пес. [[1918]] воын лои переписчикӧн [[Проньдор (Сыктывдін район)|Проньдор вӧлӧсьтса]] исполкомын, уджаліс сиктса том йӧзкӧд уездсянь котыртысьӧн. [[1920]] восянь сійӧ велӧдчис [[Югдін]]ын сӧмын на воссьӧм Войвыв-Двинаса университетын. [[1922]]—[[1925]] воясӧ велӧдчис Йӧзкостса велӧдӧм Усть-Сысольскса институтын, коді лои вылыс тшупӧда педтехникумӧн. [[1925]] воын техникум помалӧм бӧрын муніс Гӧрд армиаӧ.

Некымын во директораліс да велӧдіс [[Сыктывдін район]]са [[Паджга (Сыктывдін район)|Паджга]], [[Изьва район]]са [[Краснобор (Изьва район)|Краснобор]] да [[Изьва (сикт)|Изьва]] шӧр школаясын. [[1929]]—[[1933]] воясӧ велӧдчис А.И. Герцен нима Ленинградса пединститутын. Велӧдчӧм бӧрын [[Сыктывкар]]ӧ воӧм мысти велӧдӧ Педтехникумын кыв да литература, сӧмын на восьтӧм [[Коми канмуса педагогика институт]]ын велӧдӧ коми кыв да веськӧдлӧ студентъяслӧн педагогическӧй практикаӧн. Уджаліс [[Коми туялан институт]]ын кыв да литература секторса младшӧй научнӧй сотрудникӧн. Та кадӧ гижис да йӧзӧдіс [[коми кыв]]йысь начальнӧй школалы велӧдан небӧг, [[роч кыв]]йысь коми школаяслы учебник, лӧсьӧдіс коми да роч кывъяс велӧдӧм серти методическӧй гижӧдъяс да уджтасъяс. [[1934]] воын [[Туркин Константин Иванович|К.И. Туркинкӧд]] ӧтвылысь йӧзӧдӧ «Коми терминология словарь (делӧвӧй гижӧд кузя). Проект», кытчӧ пыртӧма 2000 гӧгӧр кыв.
 
[[1937]] воын Иван Тарабукинӧс кутісны. Коми АССР-са Вылыс Ёрд мыждіс сійӧс [[1938]] вося [[29 кӧч|кӧч тӧлысь 29-ӧд лунӧ]] РСФРС-лӧн Ук-ысь 58-10 ч.1 да 58-11 статьяяс серти. Пуксьӧдіс 10 во кежлӧ.<ref>[http://www.uznal.org/book_of_memory.php?bukva=18&name=9&surname=122&repression=13 Книга памяти]</ref> 

Локтӧм бӧрас уджаліс [[Кӧччойяг (Сыктывдін район)|Кӧччойягса]] лесопунктын, [[1948]] воын выльысь вӧлі арестуйтӧма политикаысь да мӧдӧдӧма [[Новосибирск обласьт]]ӧ век кежлӧ. Реабилитируйтісны сӧмын [[1954]] воын, бырӧдісны мыжсӧ да лэдзисны овмӧдчыны [[Сыктывкар]]ӧ.

[[1962]] воын пенсия вылӧ петтӧдз уджаліс [[Коми небӧг лэдзанін]]ын велӧдан литератураса редакторӧн. Куліс [[1980]] вося [[20 лӧддза-номъя|лӧддза-номъя тӧлысь 20-ӧд лунӧ]].

== Гижан удж ==
Иван Тарабукин гижис драмаа да прозаа гижӧдъяс.

== Туялан удж ==
Иван Тарабукин гижис кык кывкуд: «Краткий коми-русский фразеологический словарь» ([[Сыктывкар]], [[1959]]) да «Краткий русско-коми фразеологический словарь» ([[Сыктывкар]], [[1961]]). Тайӧ кывкудъясас медводдзаысь вӧлі ӧтувтӧма коми кывлысь зумыд кывтэчасъяс. 

== Ӧшмӧсъяс ==
* [[Туркин Адольф Иванович|''Туркин А.И.'']] Тарабукин Иван Иванович // Коми язык. Энциклопедия. — [[Москва]], [[1998]]. — С. 482-483.
* И.И. Тарабукинлы 70 арӧс // [[Войвыв кодзув (журнал)|Войвыв кодзув]]. — [[1972]]. — 8 №. 
* [http://history-x.ru/03/18/002.html Тарабукин Иван Иванович]
* [http://www.uznal.org/book_of_memory.php?bukva=18&name=9&surname=122&repression=13 Книга памяти]

== Ыстӧдъяс ==
<references/>

[[Категория:Персоналия анбурӧд]]
[[Категория:Персоналия:Коми]]
[[Категория:Кулісны 1980-ӧд воясын]]
[[Категория:Коми гижысь]]
[[Категория:Коми кыв туялысьяс]]
[[Категория:Коми туялан институт]]
[[Категория:Придаш сикт овмӧдчӧмин]]

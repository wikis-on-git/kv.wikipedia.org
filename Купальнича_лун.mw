'''Купальнича лун''' — йӧзкостса календарын лун, кӧні йитчӧмаӧсь вичкоса да йӧзкостса эскӧмъяс. Иванлунся рытсӧ уналаын шуӧны ''Купальнича лунӧн'', ''Иван Купалаӧн''.

== Эскӧмъяс ==
Купальнича лунӧ медводдзаысь вӧрысь вайӧны да пывсьӧны кыдз пу корӧсьӧн, кытчӧ содтӧны купальнича чвет либӧ кольквиж рӧма дзоридзьяс (чал, лютик, лютик-летки), пелысь увъяс. Йӧзыс ӧлӧдӧны, мый [[Иван лун|Иван лунӧдз]] кӧ выль корӧсьӧн пывсян – лудӧм висьӧм лоӧ. Пывсигӧн шуалӧны: 
<br /> «Ло кыдз пу кодь ёнӧн, 
<br /> Купальнича кодь мичаӧн, 
<br /> [[Пелысь]] кодь сӧстӧмӧн!» 

Либӧ: 
<br /> «Мед корӧсь кодь жӧ мича лоан, 
<br /> Ён да зумыд, 
<br /> Дзоньвидза да шуда.
<br /> [[Порсь|Порсьлы]] — лудӧм, 
<br /> [[Кань|Каньлы]] — висьӧм, 
<br /> [[Ош|Ошлы]] — гыжъясьны, 
<br /> А меным быдмыны-сӧвмыны».

Купальнича лунӧ челядьӧс пывсянын корӧсялігӧн (вермӧны корӧсьӧ пуктыны [[бадь]], [[пипу]], [[ловпу]], [[жов|жовпу]] увъяс) лыддьӧны татшӧм кывъяс:
<br />  Быгзян турун моз быгзьыны,
<br />  Купальнича моз чветитны,
<br /> [[Кыдз]] пу кор моз гӧгрӧсмыны,
<br /> [[Бадь]] кор моз нюжавны тэныд.

Иван лун асылӧ йӧзыс гусьӧн ветлӧны кӧмтӧгыс лысваа турунті, ӧктӧны лысвасӧ корӧсьӧ, туплясьӧны лысваын, медым дзоньвидзаӧн лоны. 

Иван-Купала лунӧ кӧзяйкаяс вӧрӧдӧны лук, медым сійӧ бурджыка быдмас.

== Тунасьӧм ==
Быд морт пывсьӧ аслас корӧсьӧн, а сэсся чӧвтӧ [[ю|юӧ]]: корӧсьыс кӧ ылӧ кывтӧ, сідзкӧ олӧмыс кузь на лоӧ; вӧйӧ кӧ — кувсьӧм, шог либӧ лёктор водзын. Томиник [[ныв|нывъяс]] корӧсь шыбитӧмӧн кӧсйӧны тӧдмавны верӧс сайӧ петӧм йылысь: ю кузя водзӧ кывтӧм индӧ чунькытшасьӧм вылӧ.

Лунвывса комияс пывсьӧм бӧрын корӧсьсӧ асылӧдзыс кольӧны майӧг йылӧ: войнас кӧ корӧсьыс вижӧдас, мортыс кулас; оз кӧ кельдӧд — ставыс лоӧ бур. Мукӧдыс чайтӧны, мый майӧг вылӧ ӧшӧдӧм корӧсь нуас мортыслысь став висьӧмсӧ.

Корӧсьсӧ шыбитлӧны и пывсян вевт вылӧ: сувтӧны мышкӧн пывсяныслы да веськыд киӧн шуйга пельпом вӧмын чӧвтӧны. Кодарланьыс петкӧдлӧ діныс, сэтысянь и воас верӧспуыд. Мукӧдыс шуӧны, діныс кӧ вичколань либӧ шойналань, сідзкӧ кулан.

Иван войӧ нывъяс гадайчӧны: ветлӧны войнас виж турунла. Сійӧс кусыньтӧны пидзӧс вылас, пиньнас курччӧны да вомас вайӧны гортас. Турунсӧ пуктӧны юрлӧс улас, водӧны пӧрччысьтӧг, некодкӧд оз сёрнитны. Чайтӧны, мый войнас вӧтын волас верӧспуыс.

== [[Примета]]: ==
Ивана Купала лунӧ кӧ зэрыс абу, оз зэр [[Петыр лун|Петыр лунӧдз]].

== Ӧшмӧс ==
* Коми календар. 2009 во / Лӧсьӧдіс ''Ӧльӧш Рассыхаев''. — [[Сыктывкар]], [[2008-ӧд во|2008]].

[[Категория:Йӧзкостса календар]]

'''Илля лун''' ({{lang-ru|Ильин день}}) — коми йӧзкостса календарын пыдди пуктана гаж. Подуласьӧ православнӧй вичколӧн празьник вылын, пасйӧны [[2 моз|моз тӧлысь 2-ӧд лунӧ]].

== Эскӧмъяс ==
Илля лун лыддьысьӧ медводдза арся празьникӧн. Шуӧны, мый пажунӧдз [[гожӧм]], а пажун бӧрын — ар. Уджалысь войтыр зільӧ помавны турун пуктӧм, сы вӧсна мый чайтӧны, мый «Илля лун бӧрын куст сайысь турун оз нин косьмы».

Оз тшӧктыны Илля лунӧ уджавны, купайтчыны. Ыркалӧм ва вӧсна шуӧны «Илля чӧвтіс юӧ йи».

Йӧзыслӧн эскӧм серти, Илля лунӧ век зэрӧ, гымалӧ да чардалӧ. Лунсӧ шуӧны «несчастливӧйӧн», ӧд тайӧ лунас гым-чардыс мортӧс да пемӧсӧс вермас вийны. Гымалігӧн шуӧны «Илляяс воӧны» либӧ «Илля-пророк телеганас енэжті ветлӧдлӧ».

[[Луздор район]]са [[Ношуль (Луздор район)|Ношульын]] Илля лунӧ [[часовня]] дорас начкӧны [[ӧш|ӧшкӧс]] либӧ [[меж|межӧс]]. Пемӧссӧ кӧсйысьӧ быдтыны на Енлы вайны олысьяс пиысь ӧти морт, коді татшӧм ногӧн Ен водзас мыжсӧ вештӧ. Вичкоын служба помасьӧм бӧрын ставӧн лэччӧны [[Луз|Луз ю]] бокӧ, кӧні ӧш яйсӧ разӧдӧны йӧзыслы, кодъяс пернапас чӧвтӧм бӧрын сёйӧны пызан сайын. Йӧзы шуӧны: «Мунам Илля яй кватайтны». Вичкоын служба помасьӧм бӧрын ывла вылын куимысь пишальысь енэжӧ лыйӧны. Муыс либӧ пызан вылыс кӧ пороксьыс сьӧдӧдӧ, виччысьӧны зэра поводдя.

== Сура празьник ==
'''Илля лун''' — сура празьник [[Кӧрткерӧс район]]са [[Висер (Кӧрткерӧс район)|Висер]] [[сикт]]ын да [[Изьва район]]са [[Діюр (Изьва район)|Діюр]] [[грезд]]ын.

Висер сиктын Илля лунӧ [[мӧс]] начкӧны, яйсӧ пуӧны да йӧзлы сеталӧны. Йӧзыслӧн висьталӧм серти, водзынсӧ тайӧ лунас волывлӧма лӧз [[кӧр]], кодӧс начкылӧмаӧсь. Коркӧ кӧрыд сёрмӧма да сы пыдди пондӧмаӧсь мӧс начкыны. Кӧрыд скӧрмӧма да сэсся некор нин абу волӧма. Крам празьник кежлӧ ыджыд тшанын кода сур пуӧны.

== Заветнӧй празьник ==
[[Удора район]]са [[Путшкымдін (Удора район)|Путшкымдінын]] Илля лун — '''заветнӧй празьник'''. Шерӧн став быдмӧм [[нянь]]сӧ жугӧдӧм бӧрын олысьяс босьтчӧмаӧсь вӧдитны Илля лунсӧ празьник пыдди.

== [[Примета]] ==
* Илля лунӧ кӧ мича, [[ар]] быд мича лоӧ; зэрӧ кӧ — зэра ар лоӧ.

== Öшмöс ==
* Коми календар. 2009 во / Лöсьöдiс ''Öльöш Рассыхаев''. — [[Сыктывкар]], [[2008]].

[[Категория:Йӧзкостса календар]]

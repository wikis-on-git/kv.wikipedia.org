'''Кулӧмдінса школа''' — [[Коми Республика]]са [[Кулӧмдін]] сиктса школа, коді панӧ ассьыс историясӧ [[1843 во]]сянь.

== История ==

=== XIX нэм ===
* [[Россия]]са император Н.П. Романовлӧн Шуӧм серти [[Вӧлӧгда губерния]]са ӧткымын сиктын [[1843 во]]ын вӧлі медводдзаысь восьтӧмаӧсь приходса училищеяс. На лыдын вӧлі и [[Кулӧмдін]]. Сійӧ воссис [[Петыр-Павел вичко (Кулӧмдін)|Петыр-Павел вичко]] бердын, сылӧн сьӧм вылӧ, поп Алексей Стефанович [[Моторин]] керкаын, коді и лоис медводдза веськӧдлысьӧн (наставникӧн). Сылы отсасисны попаддя Александра Григорьевна и дякӧн М.А. [[Тюрнин]].
: Ёнджыкасӧ велӧдчисны зонъяс. Священник эз кӧ вӧв паныд, тшӧтш вермисны велӧдчыны нывъяс. Тані велӧдісны лыддьысьны, артасьны, сьывны молитваяс, «Закон божий». Велӧдісны уджысь кольӧм кадӧ, [[1 кӧч|кӧч тӧлысь 1-ӧд лунсянь]] [[1 ода кора|ода-кора тӧлысь 1-ӧд лунӧдз]]. Челядь велӧдчисны лёка. Найӧ ӧдва кужисны гижны ним-овсӧ, лыддьыны кокни гижӧд. Сёрӧнджык кутісны велӧдчыны мӧд керкаын.
* [[1864 во]]ын Россияын вӧлі нуӧдӧма земскӧй реформа. Регыдъя кадӧн приходса училищеяс кутісны вуджӧдны земстволӧн тшӧт вылӧ да шуны начальнӧй народнӧй училищеӧн. Кулӧмдінын татшӧм училище вӧлі восьтӧма [[1872 во]]ын бура лӧсьӧдӧм керкаын. Велӧдчанін Положение серти, училище вермис лоны ӧти класса, кӧні велӧдісны 3-4 во, либӧ кык класса, кӧні велӧдісны 6 во.
* [[1874 во|1874]]—[[1875 во|1875]] велӧдчан воясын Кулӧмдінса школаын велӧдчис 20 зон да 2 ныв; [[1888 во]]ын — 65 зон да 9 ныв. Тані велӧдчисны [[Кулӧмдін|Кулӧмдінысь]] да матігӧгӧрса грездъясысь челядь: [[Носим (Кулӧмдін район)|Носимысь]], [[Куж (Кулӧмдін район)|Кужйысь]], [[Дон (Кулӧмдін район)|Донысь]], [[Джеджим (Кулӧмдін район)|Джеджимысь]]. [[1875 во]]сянь велӧдысьӧн уджалӧ Василий Иванович [[Попов]]. «Закон божий» велӧдӧ священник Василий Дмитриевич Садоков, а [[1879 во|1879 восянь]] [[Доброумов Николай Михайлович|Николай Доброумов]].
* Училищӧлысь уджсӧ видлалӧм бӧрын [[1888 во]]ся отчётас вӧлі гижӧма: «дети отличаются благонравием, посещают храмы, где участвуют в пении и чтении… Но многие пропускают уроки по причине бедности. У большинства обучающихся нет достаточно приличной и теплой одежды и обуви, беспроходны пути сообщения».
* [[1890 во|1890]] — училищӧлы сетӧма 656 шайт: на пиысь велӧдысьлы — 300, велӧдысьлӧн отсасьысьлы — 120, «Закон Божий» велӧдысьлы — 60, школалы керка кӧртымалӧмысь — 100, велӧдысьлы керка кӧртымалӧмысь — 36, стӧрӧжлы — 40.
* [[1896 во|1896]] — училищӧ бердын воссьӧ публичнӧй библиотека верстьӧ войтырлы. Предметъяс велӧдӧ Мария Смелкова.

=== XX нэм ===
* [[1900 во|1900]]—[[1901]] — Велӧдысьӧн уджалӧ Анна Лыткина, сылы отсасььӧ Николай Соснин. Велӧдӧны [[роч кыв|рочӧн]], мый сьӧктӧдӧ коми челядьлысь олӧмсӧ. Велӧдчӧмысь сьӧм эз босьтны, небӧгъяс вӧлі воӧны [[Усть-Сысольск]]ысь. Коми велӧдчан небӧгъяс эз вӧвны.
* [[1909]] — Кулӧмдінса земскӧй школалӧн вӧлі кык керка: ӧтиыс — тайӧ «виж» школа ([[Петыр-Павел вичко (Кулӧмдін)|Петыр-Павел вичко]] дорын), мӧдыс — Тренясиктын Вась Матвей керкаын, кытчӧ мӧд велӧдысьӧн вӧлі индӧма Агния Александровна Попова. Кыкнан керканас веськӧдліс Ия Африкановна Каплина.
* [[1910]] — сиктлӧн Катыдпомын Ивана Николаевича Попов керкаын воссис мӧд начальнӧй народнӧй училище. Сёрӧнджык сійӧс вуджӧдісны Дмитрий Иванович Ракинлӧн керкаӧ. Кыкнан училищӧас велӧдісны ӧткодь уджтас серти.
* [[1913]] — школаын велӧдчис 170 морт. Медводдза училищӧӧн веськӧдліс Константин Николаевич Микушев (уджаліс [[1910]]—[[1916]] воясӧ). Сыкӧд уджалісны прогимназия помалысь Анна Петровна Осипова да епархиаса нывбаба училищӧ помалысь Зинаида Андреевна Старцева. «Закон божий» велӧдіс священник Иван Николаевич Попов, гимнастика – вӧвлӧм унтер-офицер Иван Егорович Чаланов. Мукӧд предмет нуӧдісны нывбаба прогимназия помалысь Мария Ивановна Распутина да гимназия помалысь Елизавета Ивановна Попова (сэсся — Кремская), кодъяслӧн вӧліны велӧдысьяслӧн эскӧданпасъяс.
* [[1914]], [[30 вӧльгым|вӧльгым тӧлысь 30 лун]] — [[Кулӧмдін]] сиктын кыпыда восьтісны '''Вылыс начальнӧй училища'''. Балконъяса кык судта керка вӧлі кыпӧдӧма [[Эжва]] ю берегын торъхя мога бала серти казна тшӧт весьтӧ. Кулӧмдінса олысьяс асьныс дасьтісны керъяссӧ да кыпӧдісны керкасӧ. Тані содтӧд тӧдӧмлун босьтісны начальнӧй земскӧй училищӧ помалысьяс. Велӧдчисны 4 во 10-13 арӧса челядь. Велӧдан уджтасын вӧліны татшӧм предметъяс: Закон божий, [[роч кыв]] да роч словесносьт, арифметика да алгебралӧҥ подувъяс, геометрия, география, Россиялӧн история, естествоведение да физика, серпасалӧм да черчение, сьылӧм да гимнастика. Нывъяслӧн вӧлі вурсьӧм-кысьӧм. Медводдза классӧ босьтісны 30 велӧдчысьӧс матысса вӧлӧсьтъясысь: [[Дереваннӧй (Кулӧмдін район)|Дереваннӧй]], [[Дон (Кулӧмдін район)|Дон]], [[Куж (Кулӧмдін район)|Куж]], [[Кулӧмдін]], [[Немдін (Кулӧмдін район)|Немдін]],  [[Нёбдін (Кӧрткерӧс район)|Нёбдін]], [[Пезмӧг (Кӧрткерӧс район)|Пезмӧг]], [[Руч (Кулӧмдін район)|Руч]] да мукӧд. Вылыс начальнӧй училищӧ удитісны помавны сӧмын ӧтчыд [[1918]] вося [[тулыс]]ын 17 морт (мукӧдыс эз вермыны помавны). Веськӧдлысь велӧдысьӧн вӧлі Н.С. Замышляев. «Закон божий» нуӧдіс И.Н. Попов. [[1915]]-[[1916]] воясӧ велӧдісны А.В. Мезенцев да М.В. Полякова. [[1917]] воын предметъяс нуӧдісны А.Н. Наместников, Н.С. Попова, коді помаліс [[Вӧлӧгда]]са нывбаба гимназия. Сьывны велӧдіс вичкоса дьякӧн А.Е. Попов, коді помавліс [[Усть-Сысольск]]са духовнӧй училищӧ.
* [[1918]] — Вылыс начальнӧй училищӧ пыдди лои II тшупӧда сӧветскӧй школа, земскӧй начальнӧй народнӧй училищӧ пыдди — I тшупӧда школа. Тайӧ сьӧкыд вежсьӧмъяс дырйиыс унатор вӧлі оз тырмы. Абу велӧдчан небӧгъяс, гижасянтор, гумаг, чернила вӧчисны саысь, а урокъяс дасьтісны сартаса биӧн. 
* [[1924]] — школаын воссис пионеръяслӧн котыр. Ичӧт классъяс велӧдчисны кресьтянинъяслӧн керкаясын: Вась Матвей дорын Тренясиктын, Савва Иван Митрей дорын Катыдпомын, Илля Микул керкаын Нярсиктын.
* 1920-ӧд вояс помын Нярсиктын вӧлі кыпӧдӧма кык судтаа образцовӧй начальнӧй школа. Уджаліс и «виж» школа. Ыджыд классъяс велӧдчисны кык судта школаын, коді сулаліс Эжва берегын. Босьтчисны велӧдны [[коми кыв]] да литература. Велӧдысьясӧн уджалісны Василий Езикелевич Порошкин, Анастасия Ивановна Кипрушева, Елизавета Ивановна Кремская, Степан Васильевич Попов, Борис Константинович Упадышев, Анна Александровна Чуесова, Павел Александрович Полещиков да мукӧд. 1928-30 воясӧ школаӧн веськӧдліс М.А. Выборов.
* [[1930]], [[1 кӧч|кӧч тӧлысь 1 лун]] — колхозъяс артмӧдӧмкӧд йитӧдын школа кутіс шусьыны ШКМ ([[роч кыв|рочӧн]]: Школа колхозной молодёжи). Велӧдісны: математика, физика, химия, естествознание, роч кыв да литература, коми кыв да литература, обществоведение, экономическӧй география, история, [[немеч кыв]], агрономия, физкультура. Велӧдчысьясӧс вӧлі юкӧма абу класс, а котыръяс вылӧ, кодъясӧн веськӧдлісны велӧдысь-групповодъяс.
* [[1930]] — став челядьсӧ быть кутісны велӧдны ичӧт классъясын. Эз кут тырмыны велӧдан жыръяс. Та вӧсна 1-4 классъяс велӧдчисны асшӧр керкаясын: Охапкинлӧн «Вятскӧй» керкаын, Сандро Вась Иван да Сандро Егор Кипрушевъяслӧн керкаясын.
* [[1932]], [[косму тӧлысь]] — [[Дон (Кулӧмдін район)|Дон]] сиктысь локтіс естествознание велӧдысь [[Тимушева Наталья Семёновна]], кодӧс кутісны ёна пыдди пуктыны да вылӧ донъявны.
* [[1933]] воӧдз — школаса став шуӧмсӧ да документъяссӧ вӧлі гижӧны рочӧн. [[Тӧвшӧр тӧлысь]]сянь кутісны гижны комиӧн, а [[вӧльгым тӧлысь]]сянь латина шыпасъясӧн. Тадзи вӧлі [[1934]] вося [[сора тӧлысь|сора тӧлысьӧдз]].
* [[1934]] — [[Кулӧмдін]]ӧ юӧр воис велӧдны [[Попова Агния Александровна]], кодлӧн [[1951]] во кежлӧ ӧтувъя педагогическӧй стажыс артавсис 39 во, на пиысь 20 уджаліс Кулӧмдінын. [[1940]] воын сійӧ лои Коми АССР-са школаясын нимӧдана велӧдысьӧн.

=== XXI нэм ===

== Школа нимӧдысьяс ==
Кулӧмдінса школаясын велӧдысьяслысь уджсӧ вылӧ донъявлісны РСФСР-ын да [[Коми Республика]]ын <ref>[http://усош.рф/%D1%81%D1%82%D0%B0%D1%82%D1%8C%D0%B8/%D1%88%D0%BA%D0%BE%D0%BB%D0%B0/%D1%81%D0%B5%D0%B3%D0%BE%D0%B4%D0%BD%D1%8F%D1%88%D0%BD%D0%B8%D0%B5-%D0%B4%D0%BD%D0%B8-%D1%88%D0%BA%D0%BE%D0%BB%D1%8B/ Мы ими гордимся!]</ref>

=== РСФСР-са школаясын нимӧдана велӧдысьяс: ===
* [[Тимушева Текуса Васильевна]] ([[1984]])
* Напалкова Апполинария Ивановна ([[1962]])

=== Коми АССР-са школаясын нимӧдана велӧдысьяс: ===
* [[Кремская Елизавета Ивановна]] ([[1940]])
* [[Тимушева Наталья Семёновна]] ([[1940]])
* Кузиванова Екатерина Александровна ([[1959]])
* Удоратина Серафима Афанасьевна ([[1960]])
* Киричук Екатерина Дмитриевна ([[1963]])
* [[Попова Агния Александровна]] ([[1964]])
* Попова Роза Валентиновна ([[1965]])
* Лобанова Екатерина Васильевна ([[1983]])
* Нефедова Нина Алексеевна ([[1983]])
* Торлопова Анна Александровна ([[1985]])

=== Коми Республикаса нимӧдана уджалысь:  ===
* Попова Валентина Михайловна ([[2002]])

== Ӧшмӧсъяс ==
* [http://усош.рф/%D1%81%D1%82%D0%B0%D1%82%D1%8C%D0%B8/%D1%88%D0%BA%D0%BE%D0%BB%D0%B0/%D0%B8%D1%81%D1%82%D0%BE%D1%80%D0%B8%D1%8F-%D1%88%D0%BA%D0%BE%D0%BB%D1%8B/ Велӧдчанінлӧн история]

== Ыстӧдъяс ==
<references/>

[[Категория:Школаяс Коми Республикаын]]
[[Категория:Кулӧмдiн]]

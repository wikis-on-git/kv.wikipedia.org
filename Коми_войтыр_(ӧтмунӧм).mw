'''Коми войтыр''' — регионъяскостса общественнӧй ӧтмунӧм, артмӧдӧма [[1989]] воӧ «Коми котыр» ним улын. 

== История ==

Коми войтырлысь водзмöстчöм котыртан уджын медводдза воськовъяс вöчöма колян нэмся 80-öд вояс помын. Творческöй да научнöй интеллигенциялöн водзмöстчöмöн медводз вöлі лöсьöдöма [[Сыктывкар]]ын «Коми котыр» öтувтчöм. Татшöм нима котырыс вöліс нин 1920-öд воясö. «Коми котыр» öтувтчöмлöн медшöр могöн лои [[коми кыв]], традиционнöй культура да вöр-ваöн вöдитчöм видзöм да сöвмöдöм, коми войтырöс кыдзи этносöс видзöм. Колö пасйыны, мый сійö кадö коми кыв эз ёна паськыда велöдны республикаса школаясын, эз вöвны сиктлы отсöг сетан, традиционнöй культура да оланног видзан да сöвмöдан торъя уджтасъяс. Сыктывкар бöрын пöшти пыр жö лоис лöсьöдöма республикаса унджык карын да районын татшöмсяма öтувтчöмъяс. Татшöмсикас котыръяс артмисны и [[Москва]]ын, [[Петыркар]]ын. Став тайö котырыслöн вöліны öткодь могъяс, та вöсна öдйöкодь лои гöгöрвоана, мый вермöмъяс позяс шедöдны сöмын öтув босьтчöмöн. Помшуöмöн лои Коми войтырлöн Чукöртчöм йылысь мöвп, коді вермис лоны став войтырöс аслыспöлöс петкöдлысьöн. Тайö мöвпсӧ вӧлі ошкöма Коммунистическӧй партиялöн Коми обкомын да [[Коми АССР]]-са министръяс Сöветын.<ref>[http://komivoityr.com/komi-voytyr-tmunm «Коми войтыр» ӧтмунӧм]</ref>

[[Коми войтырлӧн I Чукӧртчӧм|Коми войтырлöн медводдза Чукöртчöм]] вӧлі нуöдöма [[Сыктывкар]]ын [[1991 во]]ся [[тӧвшӧр тӧлысь]]ын. Чукöртчöм вылö волісны 400-ысь унджык делегат республикаса быд карысь да районысь, Москваысь да Санкт-Петербургысь, республикакӧд орчча некымын регионысь. Чукöртчöм уджаліс куим лун. Тайö вöлі öтувъя пленарнöй заседание. [[Коми наука шӧрин]]са туялысьяс дасьтісны Чукöртчöмлöн резолюцияяслысь балаяс (общество да политика, социальнöй юкöн да овмöс, велöдöм, кыв да культура, экология серти). Чукöртчöм вылын лöсьöдöма «Коми войтырӧс сӧвмӧдан комитет» — сійӧ лои Чукöртчöмлысь шуöмъяссö олöмö пöртысьöн. Дженьыд кадöн вӧлі дасьтöма комитетлысь Устав, кодöс вынсьöдöма медводдза Чукöртчöмлöн удж помын.

Медводзсӧ Чукӧртчӧм нуӧдсис кык вонас ӧтчыд, (сӧмын [[1991 во]]ын вӧлі нуöдöма коми войтырлысь торъя чрезвычайнöй Чукöртчöм). Öні Чукöртчöмъяс овлöны öтчыд нёль вонас. Та вöсна районъясын да каръясын быд во нуöдсьöны коми войтырлöн конференцияяс. Конференцияяслöн уджö пырöдчöны республикаса, каръясса да районъясса веськöдлысьяс. Бöръя 8 воö ([[2005 во]]сянь) конференцияяслöн помшуöмъяс серти примитöны торъя уджтасъяс сы могысь, медым збыльмöдны конференцияяслысь корöмъяс да Чукöртчöмъяслысь резолюцияяс.

Коми войтырöс сöвмöдан комитет вöлі Россия Федерацияса финн-йӧгра войтырлысь Ассоциация лöсьöдöмын, [[Финн-йӧгра войтырлӧн Ставмирса конгресс]] нуöдöмын медшöр водзмöстчысьяс лыдын. Комитет зілис Коми АССР-са Вылыс Сöветын оланпас балаяс дасьтан уджын, ачыс лöсьöдіс уна оланпас бала. Комитетö пырысьяс вöзйисны [[Коми Республикаса Оланподув]]лысь торъя вариант, бöрйысьöмкöд йитчöм оланпасъяс, велöдöм, культура, му, вöр да мукöдторкöд йитчöм оланпас балаясö содтöдъяс да вежсьöмъяс.

[[2002]] вося [[урасьӧм тӧлысь]]ӧ [[Коми войтырлӧн VII Чукӧртчӧм]] дырйи шуӧма вежны ӧтмунӧмлысь нимсӧ. Кутіс шусьыны «Коми войтыр» регионъяскостса общественнӧй ӧтмунӧм.

[[2012 во]]ӧ [[Коми войтырлӧн X Чукӧртчӧм]] дырйи ӧтмунӧмлысь тыр нимсӧ комиӧдӧма да кутіс '''дінмукостса ӧтйӧза ӧтмунӧм'''.

== Веськӧдлысьяс ==
* [[Марков Валерий Петрович|Валерий Марков]] ([[1991]]-сянь)
* [[Габов Сергей Иванович|Сергей Габов]] ([[2008]]-сянь)

== Ӧтуввез ==
* [http://komivoityr.com/ «Коми войтыр» Дінмукостса ӧтйӧза ӧтмунӧмлӧн сайт]

== Ӧшмӧсъяс ==
* http://85.rkomi.ru/ru/NatsionalnayaPolitika/KomiVoityr.html
* http://finugor.ru/node/21216
* http://www.finnougoria.ru/community/nko/531/4453
* [[Марков Валерий Петрович|Марков В.П.]] Возрождение в эпоху перемен. Съезды коми народа: документы и комментарии. — [[Сыктывкар]], [[2011 во|2011]]. — 246 с.

== Ыстӧдъяс ==
<references/>

[[Категория:Коми республика]]
[[Категория:Коми]]
[[Категория:Общественнӧй котыръяс Комиын]]

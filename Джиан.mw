[[Файл:Eurasian Nuthatch.jpg|thumb|right|300px|Джиан]]
[[Файл:Sitta europaea.ogg||right|150px|thumb|Тэрыб сьылан]]
[[Файл:Mungyeong Sitta europaea.jpg|right|thumb|Европаын джианъяс овмӧдчӧны коръя пуясӧ]]
[[Файл:Eurasian Nuthatch-Mindaugas Urbonas-3.jpg|right|thumb|Джианъяс ассьыныс горссӧ лякӧны сёйӧн, кольӧны сӧмын неыджыд кост]]
[[Файл:Sitta europaea wildlife 3.jpg|right|thumb|Джиан вермӧ сёйны морт киысь]]
'''Джиан''' ({{lang-la|Sitta europaea}}, {{lang-ru|поползень обыкновенный}}) – вöрса [[лэбач]]. Олö джуджыд пучера коръя да сора [[вӧр]]ъясын.

== Ыджда ==
[[Пышкай]] ыджда кымын, сьöктаыс овлывлö 25 граммöдз. Вывтырыслöн кузьтаыс 13-16 сантиметр. Ёсь нырыс веськыд, кокыс дженьыд, но ён. Кузь чуньяса да крукыля чорыд гыжъяса.

== Рöм ==
Мышкуыс лöзовруд, кынöм улыс да юр бокыс еджыд. Туша бокыс да бöж улыс, тшöтш и синмыс, перкаль рöма. Пемыдруд нырсяньыс син вомöныс сьылi пöлöнöдыс мунö сьöд визь. Чипсасьö «ждив-джив-джив, джив-джив-джив» гора шыясöн.

== Паськалöм ==
Паныдасьлö [[Ыджыд Британия|Англиясянь]] [[Камчатка]]öдз, лунвылын – Шöрмудор саридз бердсянь. Миянын тöдса [[Печора]] ю ковтасын [[Чилимдiн]]öдз, [[Эжва|Эжва катыдын]] да [[Удора]]ын. Пыр öтилаын олысь лэбач. Весиг [[тӧв]]сö коллялö чужанiнас, [[лунвыв]]ланьö оз вешйыв.

== Оласног да сёян ==
Оласногас уна öткодьлуныс [[сизь]]яскöд. На моз жö пöткöдчö пуяс вылын, корсялö гагъяслысь кырсь улö да пуö пырöм [[номыр]]ъяссö, перъялö лыска пуяслöн [[коль|колльысь]] [[кӧйдыс]]. Ёна радейтö кокавны [[быдмӧг]]ъяслысь чорыд кыша [[тусь]]яссö. Пуяс вылысь кынöмпöтсö перйигöн öтмоза тэрыба визъялö кыдзи вывлань юрöн, сiдзи и увлань юрöн.

Кöдзыдъяс дырйи корсюрö джианъяс волывлöны «гöститны» мукöд лэбачьяслы дасьтöм сёянiнъясö. Сэнi найö оз сöмын пöттöдзыс чöсмасьны, но и тшöтш весаласны став коляссö – новласны асланыс дзебасъясö.

Джиан — пöльза вайысь лэбач: бырöдö-кокалö быдмöгъяслы лёк вöчысь [[гаг]]ъяссö. Миян [[пӧч]]-[[пӧль]]яс лöсьöдалöмаöсь лэбачыслысь нимсö сылöн шыалöм серти.

== Поздйысьöм ==
Позсö лöсьöдö [[сизь]]öн кодйöм пу горсйö. Пыран розьыс кö паськыд, тöран выйöдзыс ичöтмöдö дульнас кöтöдöм сёйöн. Мавтöминыс артмö сэтшöм чорыд, мый куш киöн чуктöдны он вермы. [[Косму тӧлысь|Косму тöлысь]] помын либö [[ода-кора тӧлысь|ода-кора тöлысь]] пуксигöн позйö пуктö 6-9 [[кольк]]. Посньыдик еджыд рöма колькъясыс гöрд чутъясаöсь. Энь джиан пöжсьö кык [[вежон]]ысь дырджык. Чужöм бöрас кайпияныс позъяс олöны кызь вит лунöдз. [[Тӧв]]нас джианъяс сюртчöны [[пыста]]яскöд да лэбалöны öтувъя [[кельӧб]]ъясын. Та вöсна кöнсюрö пыстаясöс тшöтш шуöны джианъясöн.

== Рöдвуж кыв вылын ==
[[Коми пермякъяс|Перымса комияс]] тайö тылабордасö оз тöдны, сы вöсна налöн ас нимыс абу. [[Удмуртъяс]] шуöны – '''кызтэй''', артмöма кык юкöнысь: ''кыз'' «[[коз]]», ''тэй'' «[[той]]». Нимсö лöсьöдысьясыс, буракö, босьтöмаöсь тöд выланыс кайыслысь пуяскöд йитöдсö да ичöт мыгöрсö.

== Öшмöс ==
* [[Ракин Анатолий Николаевич|Ракин А.]] Джиан // [[Би кинь (журнал)|Би кинь]], [[2010 во]]. — 5 №.
* Республика Коми: Энциклопедия: В 3-х т. — [[Сыктывкар]], [[2000]]. — Т. 2.

[[Категория:Лэбачьяс]]

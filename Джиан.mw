'''Джиан''' ({{lang-la|Sitta europaea}}, {{lang-ru|поползень обыкновенный}}) – вöрса [[лэбач]]. Олö джуджыд пучера коръя да сора [[вӧр]]ъясын. 

== Ыджда ==
[[Пышкай]] ыджда кымын, сьöктаыс овлывлö 25 граммöдз. Вывтырыслöн кузьтаыс 13-16 сантиметр. Ёсь нырыс веськыд, кокыс дженьыд, но ён. Кузь чуньяса да крукыля чорыд гыжъяса.

== Рöм ==
Мышкуыс лöзовруд, кынöм улыс да юр бокыс еджыд. Туша бокыс да бöж улыс, тшöтш и синмыс, перкаль рöма. Пемыдруд нырсяньыс син вомöныс сьылi пöлöнöдыс мунö сьöд визь. Чипсасьö «ждив-джив-джив, джив-джив-джив» гора шыясöн.

== Паськалöм ==
Паныдасьлö [[Англия]]сянь [[Камчатка]]öдз, лунвылын – Шöрмудор саридз бердсянь. Миянын тöдса [[Печора]] ю ковтасын [[Чилимдiн]]öдз, [[Эжва катыд]]ын да [[Удора]]ын. Пыр öтилаын олысь лэбач. Весиг [[тӧв]]сö коллялö чужанiнас, [[лунвыв]]ланьö оз вешйыв.

== Оласног да сёян ==
Оласногас уна öткодьлуныс [[сизь|сизьяскöд]]. На моз жö пöткöдчö пуяс вылын, корсялö гагъяслысь кырсь улö да пуö пырöм [[номыр]]ъяссö, перъялö лыска пуяслöн [[коль|колльысь]] [[кӧйдыс]]. Ёна радейтö кокавны [[быдмӧг]]ъяслысь чорыд кыша [[тусь]]яссö. Пуяс вылысь кынöмпöтсö перйигöн öтмоза тэрыба визъялö кыдзи вывлань юрöн, сiдзи и увлань юрöн.

Кöдзыдъяс дырйи корсюрö джианъяс волывлöны «гöститны» мукöд лэбачьяслы дасьтöм сёянiнъясö. Сэнi найö оз сöмын пöттöдзыс чöсмасьны, но и тшöтш весаласны став коляссö – новласны асланыс дзебасъясö. 

'''Джиан''' – пöльза вайысь лэбач: бырöдö-кокалö быдмöгъяслы лёк вöчысь [[гаг]]ъяссö. Миян [[пӧч]]-[[пӧль]]яс лöсьöдалöмаöсь лэбачыслысь нимсö сылöн шыалöм серти.

== Поздйысьöм ==
Позсö лöсьöдö сизьöн кодйöм пу горсйö. Пыран розьыс кö паськыд, тöран выйöдзыс ичöтмöдö дульнас кöтöдöм сёйöн. Мавтöминыс артмö сэтшöм чорыд, мый куш киöн чуктöдны он вермы. [[Косму|Кос му тöлысь]] помын либö [[ода кора тӧлысь|ода-кора тöлысь]] пуксигöн позйö пуктö 6-9 [[кольк]]. Посньыдик еджыд рöма колькъясыс гöрд чутъясаöсь. Энь джиан пöжсьö кык [[вежон]]ысь дырджык. Чужöм бöрас кайпияныс позъяс олöны кызь вит лунöдз. [[Тӧв]]нас джианъяс сюртчöны [[пыста|пыстаяскöд]] да лэбалöны öтувъя [[кельӧб|кельöбъясын]]. Та вöсна кöнсюрö пыстаясöс тшöтш шуöны джианъясöн.

== Рöдвуж кыв вылын ==
[[Перымса комияс]] тайö тылабордасö оз тöдны, сы вöсна налöн ас нимыс абу. [[Удмуртъяс]] шуöны – '''кызтэй''', артмöма кык юкöнысь: ''кыз'' «[[коз]]», ''тэй'' «[[той]]». Нимсö лöсьöдысьясыс, буракö, босьтöмаöсь тöд выланыс кайыслысь пуяскöд йитöдсö да ичöт мыгöрсö.

== Öшмöс ==
* [[Ракин Анатолий Николаевич|Ракин А.]] Истан // [[Би кинь]], [[2010 во]]. 5 №.
* Республика Коми: Энциклопедия: В 3-х т. Сыктывкар, [[2000]]. Т. 2.

[[Категория:Лэбачьяс]]

[[ba:Үрмәлсек турғай]]
[[be:Звычайны попаўзень]]
[[bg:Горска зидарка]]
[[br:Pokerig-kraoñ]]
[[ca:Pica-soques blau]]
[[cs:Brhlík lesní]]
[[cv:Шăнчас]]
[[cy:Delor y Cnau]]
[[da:Spætmejse]]
[[de:Kleiber (Art)]]
[[en:Eurasian Nuthatch]]
[[eo:Eŭropa sito]]
[[es:Sitta europaea]]
[[et:Puukoristaja]]
[[eu:Garrapo]]
[[fi:Pähkinänakkeli]]
[[fr:Sittelle torchepot]]
[[fy:Blauspjocht]]
[[gl:Piquelo azul]]
[[hu:Csuszka (madár)]]
[[it:Sitta europaea]]
[[ja:ゴジュウカラ]]
[[kbd:КъэбцӀацӀэ]]
[[ko:동고비]]
[[lb:Grousse Bamleefer]]
[[lt:Bukutis]]
[[mn:Өрнийн тоншголжин]]
[[nl:Boomklever]]
[[nn:Spettmeis]]
[[no:Spettmeis]]
[[pcd:Pic maçon]]
[[pl:Kowalik zwyczajny]]
[[pms:Sitta europaea]]
[[pt:Trepadeira-azul]]
[[ru:Обыкновенный поползень]]
[[rue:Поповзень]]
[[sah:Кэкэ-бука]]
[[sk:Brhlík obyčajný]]
[[sl:Evroazijski brglez]]
[[sv:Nötväcka]]
[[tr:Bayağı sıvacı kuşu]]
[[uk:Повзик звичайний]]
[[zh:茶腹鳾]]

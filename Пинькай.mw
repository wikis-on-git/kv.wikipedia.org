'''Пинькай''' ({{lang-la|Fringilla montifringilla}}, {{lang-ru|юрок, вьюрок}}) – вöрса [[лэбач]], неуна ыджыдджык [[пышкай]]ысь. 

== Ыджда ==
Кузьтаыс 14-18 сантиметр, сьöктанас овлывлö 25 граммöдз. 
== Рöм ==
Юрыс, сьылiыс, мышкуыс да борд шöрыс югъялана сьöд рöма. Морöс улысладорыс, туша бокыс, кынöмыс, бöж вевдорыс еджыд. Морöс вылысладорыс, бöж йывъясыс гöрдов. Ён нырыс да синмыс сьöдов, кокыс рудов. 
== Паськалöм ==
Паныдасьлö вöра местаясын Скандинавия муяссянь Камчаткаöдз. Миянын олö [[парма]] пасьтала. Поздысьö [[Печора]] ковтысын тундраöдз, а сiдзжö [[Войвыв Урал]]ын, [[Удора]]ын, [[Эжва]] катыдын, [[Летка ю]] вожын да мукöдлаын. 
== Оланін да поздйысьöм ==
Радейтö васöд [[ньыв|ньыв пу]]а-козъяинъяс. Позъяснысö пинькайяс век тэчöны [[кыдз]], [[коз]], [[пожӧм]] да мукöд сикас пу вылö, мусяньыс нёль-ö-вит метр вылнаö. Найö гöгрöс сяр кодьöсь, кодлöн вылысладорыс джынвыйöдзыс восьса. Пöжны пуктöны вит-ö-квайт посньыдик [[кольк]]. Рöмыс налöн вижов вевъя, ичöтик чутъясöн серöдöма. Борд йылö кыпöдчöм да верстяммыштöм бöрын пинькайпиян öтвывтчöны [[кельӧб]]ъясö да дыр на лэбалöны чужанiн гöгöртас [[вӧр]]ъясын. 
== Сёян ==
Кынöмпöтсö пинькайяс перйöны [[быдмӧг]]ъяс помысь, кокалöны налысь туся [[кӧйдыс]]сö. [[Гожӧм]]нас чöсмасьöны тшöтш и [[гут-гаг]]йöн.
== Тöвйöм ==
[[Кӧч тӧлысь]]ын пинькайяс гырысь кельöбъясöн вешйöны миянысь [[лунвыв]] да рытыв-лунвывланьö. Сэсся [[йирым]] тöлысь шöрын воöдчöны асланыс быдвося тöвъянiнъясöдз – [[Лунвыв Европа]]öдз. А налöн [[Сибыр]]ын гожйысь чой-вокыс [[тӧв]]сö коллявны лэбзьöны [[Гималай]] гöраясöдз.
== Гортын видзöм ==
Кыдзи висьталöны лэбачьяслысь олöм-вылöмсö бура тöдысьяс, пинькайяс оз туйны гортын видзöм вылö. Найö зэв полысьöсь, öтдортöны йöзöс да оз сетчыны мевйöдны. Нöшта и сьыланногыс пö тайö кайясыслöн абу зэв мича.
== Рöдвуж кыв вылын ==
[[Коми пермякъяс|Перымса комияс]] тылабордасö миян моз жö шуöны ''пинькайöн''. Кыдзи аддзам, важ коми йöз нимсö сетiгöн мыджсьöмаöсь сылöн чуксасян шыясыслöн аслыспöлöслун вылö. [[Удмуртъяс]]лöн кывворын татшöм нимыс абу. Найö шуöны лэбачсö ас ногыс: ''тэль куака'', мый лоö, комиöдны кö, вöрса рака.
== Художествоа гижöдын ==
«Пинь-пинь... пинь-пинь!..» – кытöнкö коз йылын, кылö, тешкöдчö-пинясьö кöдзыдкöд пинькай, коль гылöдiгтырйи. Тадзи гижö [[Чисталёв Тима Вень|Тима Вень]] [[1919]] вося дженьыдик «Во гöгöр кытшовтöм» висьтын, кöнi сёрниыс мунö войвывса лэбачьяслöн сьылöм да чуксасьöм йылысь.
== Öшмöс ==
* [[Ракин Анатолий Николаевич|Ракин А.Н]] Пинькай // [[Би кинь (журнал)|Би кинь]], [[2010]]. 7 №.
* Республика Коми: Энциклопедия: В 3-х т. [[Сыктывкар]], [[2000]]. Т. 1.

[[Категория:Лэбачьяс]]

[[ar:شرشور]]
[[ba:Аҡбауыр турғай]]
[[bg:Планинска чинка]]
[[br:Pint an hanternoz]]
[[ca:Pinsà mec]]
[[cs:Pěnkava jikavec]]
[[cy:Pinc y Mynydd]]
[[da:Kvækerfinke]]
[[de:Bergfink]]
[[en:Brambling]]
[[eo:Montofringo]]
[[es:Fringilla montifringilla]]
[[et:Põhjavint]]
[[eu:Negu-txonta]]
[[fa:سهره دمگاه‌سفید]]
[[fi:Järripeippo]]
[[fo:Fjallígða]]
[[fr:Pinson du Nord]]
[[ga:Breacán (éan)]]
[[gl:Pimpín real]]
[[hu:Fenyőpinty]]
[[it:Fringilla montifringilla]]
[[ja:アトリ]]
[[kbd:КъущхьэбзущӀэращӀэ]]
[[ko:되새]]
[[lt:Šiaurinis kikilis]]
[[mn:Алаг бужирга]]
[[mrj:Алавирӹк]]
[[nl:Keep (zangvogel)]]
[[nn:Bjørkefink]]
[[no:Bjørkefink]]
[[pl:Jer (ptak)]]
[[pms:Fringilla montifringilla]]
[[pt:Tentilhão-montês]]
[[ru:Вьюрок]]
[[rue:Вюрок]]
[[sah:Харыйа чыычааҕа]]
[[sv:Bergfink]]
[[tr:Dağ ispinozu]]
[[zh:燕雀]]

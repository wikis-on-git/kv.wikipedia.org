'''Тувсов Ёгорей лун''' ({{lang-ru|Егорий Вешний}}) — православнӧй вичкоса гаж, пасйöны [[6 ода-кора|ода-кора тӧлысь 6-ӧд лунӧ]].

Ёгорей лунсӧ уналаын шуӧны «'''вӧв нимлунӧн'''», «'''вӧв празьникӧн'''» либӧ «'''вӧв вежӧдан лунӧн'''». Празьник лун кузя вӧвъясӧс оз уджӧдны, лэдзӧны гуляйтны-тімбылясьны, йирсьыны, мед пӧ Ёгӧрей-батюшкоыс тошнас йирсьӧдас вӧвъяссӧ.

Унджык сиктын лэдзлӧны став скӧтсӧ йӧрӧ ли карта вылӧ гуляйтны. [[Лузса|Луздорын]] да [[Сыктывсаяс|Сыктыв вожын]] лэдзтӧдзыс сетӧны [[Ыджыд четверг]]ся нянь да сов, вачкалыштӧны берба лунся шатьясӧн да шыӧдчӧны Ёгорей дорӧ, мед видзас да кранитас скӧтсӧ и кӧзяеваӧс став лёксьыс-притчасьыс, здоровье сетас гожӧм кежлас. Та могысь жӧ [[Эжватас|Эжва вожын]] скӧтсӧ лэдзтӧдзыс резӧны вежа ваӧн да пернапасалӧны плешсӧ.

[[Туръя (Княжпогост район)|Туръяын]] тайӧ лунас вайӧдлӧны став скӧтсӧ вичко дорӧ, нуӧдӧны молебен да вӧтлӧны кык бипур косттi. Тадзи жӧ вӧчӧны и [[Емдін (сикт)|Емдiнын]]. Аслыспӧлӧса тайӧ луныс кольӧ [[Изьва (сикт)|Изьваын]]: скӧтсӧ йӧртӧны загонӧ, молебен нуӧдӧм бӧрын поп резӧ скӧтсӧ вежа ваӧн.

Кутшӧмсюрӧ грездын вӧлӧмаӧсь Ёгорей часовняяс. Ёгорей лунас сэтчӧ чукӧртлӧмаӧсь скӧтсӧ, и вичкосяньыс попыс волӧма нуӧдны скӧт молебенсӧ. Татшӧм грездъясас Ёгорейыс лоӧ престольнӧй празьникӧн (сура празьникӧн): локталӧны-чукӧртчӧны орчча сикт-грездысь войтырыс, гӧститӧдчӧны, сьылӧны-гуляйтӧны.

Ёгорей лунӧ асывсяньыс пывсьӧны, киськасьӧны ваӧн, туплясьӧны ва гӧпъясын, медым мынтӧдчыны висьӧмъясысь.

== [[Примета]]яс: ==
* Ёгорей лунӧ кӧ увтасінъясын лымъя на, нӧшта кык вежон оз ло шоныд.
* Ёгорей лунӧ кӧ шоныд, водзӧ шоныд жӧ лоӧ.
* Егорей дырйи кӧдзыд — сю бура артмас.
* Егорей лунӧ кӧ вой тӧв, сэк нелямын лун лоӧ вой тӧв.
* Егорей ваа кӧ, [[Тувсов Микӧла|Микӧла]] туруна лоӧ.

== Ӧшмӧсъяс ==
* Коми календар. 2009 во / Лӧсьӧдіс ''Ӧльӧш Рассыхаев''. — [[Сыктывкар]], [[2008]].

[[Категория:Йӧзкостса календар]]
